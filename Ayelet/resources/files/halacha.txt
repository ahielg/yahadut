ראש השנה                                                                     א' בתשרי


תפילות ראש השנה
שו"ע וילק"י סי' תקפ"ב

א. ראש השנה הוא יום דין, לפיכך התפילות בו צריכות להיות בכוונה, בהכנעה ובתחנונים. אמרו רבותינו: "כל שנה אשר בתחילתה ישראל נוהגים בה כעניים - המתפללים בתחנונים - שנה זו תזכה להיות מבורכת בסופה. ולכן נוהגים לומר בראש השנה את הפיוט "ידי רשים נחלשים".

ב. אין אומרים "ווידוי" בראש השנה, וכל שכן שלא יעורר האדם את עצמו לבכות, אבל רשאי להתוודות בהרהור הלב, ואם מתעורר מעצמו לבכות, ומתפלל בדמעות - אין בזה איסור כלל. 

ג. נוהגים לברך איש את רעהו, בלב טוב ונפש חפצה, בברכת "שנה טובה", כדי להרבות חיבה ואהבה. בכך גם עושים נחת רוח לה', שאמר לישראל: "בני, מה אני מבקש מכם, אין אני מבקש מכם אלא שתהיו אוהבים זה את זה ומכבדים זה את זה".    הספרדים נוהגים להוסיף בברכה גם את האיחולים: 

"תזכו לשנים רבות נעימות וטובות".

שערי תשובה           
 לרבנו  יונה
העיקר האחד עשר בתהליך התשובה:    
חיפוש חטאיו, כנאמר: "נחפשה דרכינו ונחקוֹרה ונשוּבה אל ה'".
ידיעת חטאיו נחוצה לו לאדם כדי להתוודות עליהם, וכן מועילה להכנעת הלב,
ושלא לחזור על חטאיו אלה אחרי שכבר היצר הרע ניצח אותו בהם.
 
ב' בתשרי                             ראש השנה


תפילות ראש השנה
שו"ע וילק"י סי' תקפ"ב

א. אין להגביה את הקול בתפילות "העמידה" של ראש השנה ויום כיפור, אלא יאמר אותן בלחש באופן שישמיע רק לאוזניו, כמו בכל השנה. 
	
ב. במוסדות החינוך ובישיבות, המחייבים את התלמידים להישאר שם בראש השנה ויום כיפור, וכן במחנות הצבא וכיוצא באלה, ישתדלו לערוך מניינים מיוחדים לספרדים ולאשכנזים, כדי שכל אחד יתפלל כמנהג אבותיו, וכמו שאמרו: אין אדם מתפלל אלא במקום שליבו חפץ.

ג. אחר "קדיש תתקבל" של שחרית נוהגים לומר פיוטים מיוחדים, בקהילות הנוהגות לומר פיוטים לפני "ישתבח", ראוי להם לבטל מנהגם, שאין להפסיק כלל בין "ברוך שאמר" לבין "ישתבח".

ד. למנהגי הקהילות השונות יש חשיבות גדולה, לכן חובה על כל קהילה להחזיק במנהגיה.   


שערי תשובה           
 לרבנו  יונה
העיקר השניים עשר בדרך התשובה:
יברר וידע גודל העונש על העבירות שעשה לסוגיהן. הדבר יעזור לו להתוודות,
		להעמיק את מידת ההכנעה שלו ולפחד מפני החטא בעתיד.
צום גדליה                                                                           ג' בתשרי


דברים המעוררים לתשובה
עפ"י הספר "שערי תשובה" שער שני

א. אדם יכול להתעורר לתשובה בזמן שלומד בתנ"ך, ומבין את דברי המוסר שבהם. 

ב. גם כאשר ישמע דברי מוסר מהחכמים והמוכיחים, ויקבל בלבו דבריהם, יתעורר לתשובה.

ג. עשרת ימי תשובה מעוררים להרהורי תשובה, כי בימים אלה יביא האלוקים במשפט על כל המעשים. ועוד, כי מצוות עשה מן התורה שיעורר האדם את רוחו לחזור בתשובה ביום הכיפורים.

ד. ימי הזקנה - גם הם מעוררים לתשובה, כי בהם ימעט כוחו ויחלש יצרו, ואז יבין לאחריתו וישוב אל ה' וירחמהו. אבל אם יחשיב את עצמו לזכאי וטהור,  אוי לנפשו.  

ה. הצרות והייסורים - ה' מביא אותם לשתי מטרות: האחת - לכפרת העוונות, והשנייה - להזכירו ולהחזירו בתשובה מדרכיו הרעים.  

שערי תשובה           
 לרבנו  יונה
העיקר  השלושה עשר בדרכי התשובה: 
לראות את העבירות הקלות שעשה, כחמורות ביותר. זאת, מתוך ההתבוננות על גודלו של מי שציוה שלא לעשות אותה. ועוד, כי ליצר-הרע קל להסיט את האדם  לעבירות הנחשבות קלות.
----------------------------------------------------------
לימוד היום לע"נ  יהודית קופרמן ב"ר שלמה זלמן  ז"ל
ד' בתשרי                             הלכה יומית        


לשם שמיים
שו"ע או"ח סי' רל"א

א. אמרו חז"ל: יש פסוק קטן, שכל גופי התורה תלויים בו, והוא: "בּכָל דרכיךָ דעהוּ", פירוש - דַע את ה' ועשה את כל דבריך לִשמו יתברך. כגון, האכילה והשתייה וכו'' שיהיו לעבודת הבורא, או לדבר הגורם לעבודתו.

ב. אכילה ושתייה כיצד? לא צריך לומר שלא יאכל וישתה דברים אסורים, אלא - גם בדברים המותרים, אם אכל ושתה אותם להנאתו - אינו משובח. אלא יתכוון שיהיה לו בזה בריאות וכוח לעבודת ה'. יש אנשי מעשה האומרים לפני האוכל: "הנני רוצה לאכול ולשתות כדי שאהיה חזק ובריא לעבודת ה' ישתבח שמו".

ג. הישיבה, הקימה וההליכה כיצד? אין צריך לומר שלא ישב במושב לצים, ולא יעמוד בדרך חטאים ולא ילך בעצת רשעים, אלא - אפילו כשנמצא בסוד ישרים או במקום צדיקים ותמימים, יעשה זאת לשם שמים. מכל מקום, גם אם אי אפשר לו לכוון לשם שמים דווקא, אל ימנע עצמו מלהיות במקומות טובים אלה, כי מתוך שלא לשמה, יבוא לשמה.

שערי תשובה           
 לרבנו  יונה
העיקר הארבעה עשר בדרך התשובה:
"ווידוי" - כנאמר בתורה: "והתוודה אשר חטא עליה".

הלכה יומית                                                                 ה' בתשרי


מצוות "ובו תדבק"
רמב"ם הלכות דעות פ"ו

א. מצוות עשה להידבק בחכמים ותלמידיהם, כדי ללמוד ממעשיהם, שנאמר על ה': "ובו תדבק". אמרו רבותינו: וכי אפשר לאדם להידבק בשכינה? אלא - הידבק בחכמים ותלמידיהם. 
  לפיכך, ישתדל אדם לשאת בת תלמיד חכם, או להשיא בתו לתלמיד חכם, ולאכול ולשתות עם תלמידי חכמים, ולעשות פרקמטיא (מסחר) לתלמיד חכם. וכן ציוו חכמים ואמרו: "והווה מִתדבֵּק בעפר רגליהם ושותה בצמא את דבריהם".

ב. מטבע בריאתו של האדם להיות נמשך בדעותיו ובמעשיו אחרי חבריו ונוהג כאנשי סביבתו. לפיכך צריך האדם להתחבר לצדיקים כדי שילמד ממעשיהם, ויתרחק מן הרשעים כדי שלא יִלמד ממעשיהם. וכך אמר שלמה המלך: "הולך את חכמים - יחכָּם, ורוֹעה כסילים -  ירוֹעַ".  (משלי י"ג)

ג. הרואה את חברו שחוטא, או הולך בדרך לא טובה, מצווה עליו להחזירו למוטב, שנאמר: "הוכח תוכיח את עמיתך". המוכיח צריך לדבר עמו ביחידות, ולא בפני אחרים, וידבר עמו בנחת ולשון רכה, ויודיע לו תחילה שאינו אומר לו את הדברים אלא לטובתו. 


שערי תשובה           
 לרבנו  יונה
העיקר החמישה עשר בדרך התשובה:  
תפילה - יבקש רחמים מאת ה' לכפר לו עוונותיו ולעזור לו לחזור בתשובה,
כנאמר: "קחו עמכם דברים  ושובו אל ה'".
ו' בתשרי                              הלכה יומית   


החייבים והפטורים מתענית יום כיפור
שו"ע וילק"י סי' תרי"ז תרי"ח

א. הכול חייבים להתענות ביום כיפור, והיא מצווה מן התורה.

ב. גם נשים בהיריון ומיניקות חייבות להתענות ולהשלים את הצום. מעוברת שהריחה אוכל והיא משתוקקת לטעום ממנו, יש ללחוש לה שהיום יום כיפור, אם נתקררה דעתה בזה - מוטב, ואם לא - מאכילים אותה עד שתתיישב דעתה.

ג. חולים שהרופא ציוה עליהם לאכול - חייבים לאכול, ואין בזה "מידת חסידות" להחמיר על עצמם ולהתענות. וכן דין היולדת או מי שהפילה את העובר, צריכות לאכול בתוך שלושת הימים הראשונים. 

ד. כל אלה שמותר להם לאכול ביום כיפור, מאכילים ומשקים אותם פחות מן השיעור. על כך יש לקבל הדרכה מרב, וכן להכין את הכמויות המותרות מערב יום כיפור. 
 - לפני אכילה זו אינם צריכים לעשות "קידוש" ואפילו אם חל בשבת.


שערי תשובה           
 לרבנו  יונה
העיקר השישה עשר בדרך לתשובה:
תיקון המעוות - כנאמר: "וישובו איש מדרכו הרעה ומן החמס אשר בכפיהם". במיוחד אמור הדבר בדברים שבין אדם לחברו, כי אין כפרה עליהם, עד שיחזיר מה שחייב ויפייס אותו על מה שפגע בו.
הלכה יומית                                                                    ז' בתשרי


מצוות התשובה
רמב"ם הלכות תשובה פ"א

א. כל המצוות שבתורה אם עבר אדם על אחת מהן, בין בזדון בין בשגגה, כשיעשה תשובה וישוב מחטאו, מצווה עליו להתוודוֹת לפני ה' יתברך. וידוי זה הוא "מצוות עשה".

ב. נוּסח דברי הוִוידוי הוא: "אנא ה', חטאתי עוִויתי פשעתי לפניך ועשיתי כך וכך, והרי נִיחמתי ובוֹשתי במעשי ולעולם איני חוזר לדָבר זה...".

ג. בזמן שבית המקדש היה קיים היו הקורבנות והתשובה מכפרים על העוונות, בזמן הזה - התשובה מכפרת. ויום הכיפורים מכפר רק לשָבים, ואין הוא מכפר למי שלא חוזרים בתשובה.

ד. חוץ מהווידוי צריך החוזר בתשובה גם להתחרט על העבירות של העבר, לעזוב את החטא ולהסירו ממחשבתו, וכן יגמור בלבו שלא יעשהו עוד.  



שערי תשובה           
 לרבנו  יונה
העיקר השבעה עשר בדרך התשובה:
להתאמץ בפעולות של חסד ואמת - כנאמר: " בחסד ואמת - יכופר עוון, וביראת ה' - סור מרע".
----------------------------------------------------------
לימוד היום לע"נ  טינה פיתחי לבית לביא בת אמיליה  ז"ל
ח' בתשרי                            הלכה יומית   


מצוות התשובה
רמב"ם הלכות תשובה פ"א

א. אף על פי שתמיד טוב לחזור בתשובה, הרי בעשרה הימים שבין ראש השנה ויום הכיפורים הוא הזמן המסוגל ביותר לתשובה, והיא מתקבלת מיד, שנאמר: "דרשו ה' בהימצאו", ואלו הם הימים שכביכול הקב"ה ממציא את עצמו אלינו.

ב. יום הכיפורים הוא זמן תשובה ליחיד ולרבים, לפיכך חייבים הכול לעשות תשובה ולהתוודות ביום הכיפורים.

ג. מראש השנה ועד יום הכיפורים נוהגים להרבות בצדקה ובמעשים טובים יותר מכל השנה. ונהגו לקום בלילות עשרת הימים האלו ולהתפלל בבתי הכנסת בדברי תחנונים וכיבושין.

ד. אל ידמה בעל התשובה שהוא מרוחק ממעלת הצדיקים, מפני העוונות והחטאים שעשה, אין הדבר כן, אלא - הוא אהוב ונחמד לפני הבורא, כאילו לא חטא מעולם. ולא עוד אלא ששכרו מרובה, שהרי טעם טעמו של החטא וכבש את יצרו ופירש ממנו.


שערי תשובה           
 לרבנו  יונה
העיקר השמונה עשר בדרך התשובה:
שיהיו חטאיו זכורים לו - כדברי דוד המלך: "כי פשעי אני אדע, וחטאתי נגדי תמיד"
הלכה יומית                                                                 ט' בתשרי


פיוס לפני יום כיפור
שו"ע וילק"י סי' תר"ו

א. אמרו חז"ל: עבירות שבין אדם לחברו אין יום הכיפורים מכפר, עד שירצה ויפייס את חברו. לפיכך, מקפידים בימים אלה לבקש סליחה וכפרה מכל אדם שפגענו בו או ברכושו, להחזיר לו את החוב ולפייס אותו.

ב. אמרו רבותינו, כי גדולה הונאת דברים יותר מהונאת ממון. ולכן אפילו אם הקניט את חברו במלים, צריך לפייסו. וכל שכן אם בייש אותו או דיבר עליו לשון הרע, או חלילה הלבין פניו ברבים - צריך לעשות כל השתדלות לפייסו. 

ג. חובה קדושה על כל אחד לבקש מחילה וסליחה מההורים, וכן האיש מאשתו והאשה מבעלה. גם אם לא ביקש הבן סליחה מהוריו, נכון שההורים יאמרו לו שהם מוחלים לו על הכול. וכן התלמיד יבקש מחילה ממוריו ורבותיו לפני יום כיפור. נכון אף מועיל המנהג שהרב או החזן, מכריז בבית הכנסת לפני "כל נדרי":
רבותי , תמחלו זה לזה! והם משיבים: מחלנו, מחלנו, מחלנו.



שערי תשובה           
 לרבנו  יונה
העיקר התשעה עשר בדרך התשובה:
הימנעות מהחטא שעשה בעבר.  כאשר יזדמן לו שוב - יציל  נפשו מיד יצרו ולא יחטא.
י' בתשרי                           יום הכיפורים         


דיני מוצאי יום כיפור
שו"ע וילק"י סי' תרכ"ד

א. מתפללים ערבית של מוצאי יום כיפור בנחת, ולא יהיו כ"תינוק הבורח מבית הספר". עם זאת, אין לעכב את הקהל, כיוון שיש רבים שהם חלשים מהצום ואינם יכולים להמתין.

ב. הטועה בתפילת מוצאי יום כיפור ואמר "המלך הקדוש" - אינו חוזר.

ג. מבדילים על הכוס ואין מברכים על הבשמים, ואפילו היה זה במוצאי שבת. את ברכת "מאורי האש" מברכים על נר שהודלק מערב יום כיפור.

ד. אין לאכול לפני ההבדלה, ויש מתירים למי שצמא ביותר לשתות מים, ואפילו לפני "ערבית".

ו. אוכלים ושותים ושמחים במוצאי כיפור, מפני שהוא נחשב לקצת יום טוב.



שערי תשובה           
 לרבנו  יונה
העיקר העשרים בדרך התשובה:
להשיב רבים מעוון ככל שיוכל, כדברי הנביא: "שובו והשיבו מכל פשעיכם", 
                            כן אמר דוד: "אלמדה פושעים דרכיך וחטאים אליך ישובו".
הלכה יומית                                                             י"א בתשרי


מדיני בניית הסוכה
שו"ע וילק"י סי' תרל"ה

א. מן הראוי שהאדם עצמו יעסוק בבנין סוכתו, ולפחות בחלק ממנה. עם זאת, סוכה שבנו אותה אחרים בשבילו, ואפילו הם נוכרים - היא כשרה, ואם אפשר יחדש בה בעצמו משהו.

ב. מותר להניח את הסכך על הסוכה גם ע"י קטן, שלפני בר מצווה, וכן ע"י גוי.

ג. סוכה או חלק ממנה שנפל ביום טוב של החג, ואין שם סוכה אחרת, מותר לומר לגוי לתקן אותה ביום טוב, והוא הדין אפילו נפל כל הסכך.

ד. סוכה ישנה, שעשו אותה שלושים יום לפני החג - כשרה לשם החג. ולכתחילה מצווה מן המובחר לחדש בה משהו בסמוך לחג. ומכל מקום אם לא נזכרו לחדש בה, ונכנס החג, היא כשרה ומותר לברך בה "לישב בסוכה".




המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
א. להאמין בה' יתברך - שיש לעולם אלוה אחד, שהמציא כל הנמצא ומכוחו וחפצו כל מה שהיה ויהיה. ועניין האמונה, שיקבע בנפשו שהאמת כן הוא  וכי אי אפשר אחרת בשום פנים.
----------------------------------------------------------
לימוד היום לע"נ  ג'וליה לולי בובליל בת רוזה ויצחק / ויקטור חיים פרץ בן ליזה וציון  ז"ל
י"ב בתשרי                          הלכה יומית      


מדיני הסכך לסוכה
שו"ע וילק"י סי' תרכ"ז

א. מותר לעשות סוכה תחת גג העשוי להיפתח ולהסגר מפני הגשמים. אין לברך "לישב בסוכה" בזמן שהגג מכוסה, ואם טעה - צריך לפתוח את מכסה הגג ולברך שוב.

ב. אם ירדו גשמים באמצע הסעודה וכיסה את הגג, כדי שלא יכנס הגשם, וכשנפסק הגשם סילק את המכסה, אינו צריך לחזור ולברך "לישב בסוכה".

ג. אם הסכך בסוכה עומד בצורה משופעת - הסוכה כשרה.

ד. מרפסת שהתקרה שלה עשויה מנסרים דקים של עץ המחוברים במסמרים, ועליהם פח או אזבסט, אי אפשר להשתמש בה כסוכה אלא לאחר הסרת המכסה העליון של האזבסט, הוצאת המסמרים מהנסרים ונִענוּעַ הנסרים לשם מצוות סוכה. 
  ועוד, נכון שיהיה ריווח בין הנסרים כך שיהיה ניתן לראות דרכם כוכבים גדולים.


המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
ב. שלא נאמין באלהים זולת ה' לבדו. וזאת המצווה היא העיקר הגדול שבתורה, שכל המאמין בעבודה-זרה כאילו כפר בכל התורה כולה.
הלכה יומית                                                              י"ג בתשרי


איסור כיבוי ביום טוב
שו"ע וילק"י סי' תקי"ד

א. אף שמותר להדליק אש ביום טוב (לצורך בישול אוכל נפש), הרי אסור לכבות את האש, כיוון שאין בכיבוי עצמו צורך אוכל נפש.

ב. מותר לכבות ביום טוב את הגז ע"י "גרמא", כגון שמרתיח כלי מלא מים, לצורך הכנת קפה או תה, והמים יגלשו אחרי הרתיחה ויכבו את הגז. לאחר שכבה הגז מותר לסגור את כפתור הגז, למנוע יציאת הגז.
כן מותר להשתמש במתקן מיוחד לכיבוי הגז, הפועל על פי שעון שבת.

ג. אסור לחמם ביום טוב את תחתית הנר כדי להדביקו במנורה או הפמוט, משום איסור מלאכת "ממרח", לכן ראוי להכין את הנרות מערב החג על פמוטים אחרים.

ד. יש מתירים להדליק "נר נשמה" ביום טוב ואפילו שאינו צריך ליהנות מאור הנר. ונכון יותר להדליק אותו בבית הכנסת, כי שם יש מצווה להרבות באור.


המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
ג. מצוות ייחוד ה' יתברך, כי הוא יתברך פועל הכול בלי שיתוף, שנאמר: "שמע ישראל ה' אלוקינו ה' אחד".
י"ד בתשרי                            ערב סוכות


איגוד ארבעת המינים
שו"ע וילק"י סי' תרנ"א

א. מצווה מן המובחר לאגוד את הלולב עם ההדסים והערבה, ע"י קשירתם בשני קשרים. ובדיעבד אם לא אגד אותם - כשר.

ב. מנהג הספרדים שלא להשתמש ב"בית יד" הקלוע מעלי דקל, אשר לתוכו תוחבים את המינים, אלא - לקשור אותם ממש. ומנהג קדום הוא לקשור אותם בעלי דקל. 

ג. ראוי שבעל ארבעת המינים יאגוד אותם בעצמו, משום חיבוב מצווה, אך מעיקר הדין כל אחד יכול לאגוד אותם. יש נזהרים לאגוד אותם בתוך הסוכה.

ד. המנהג הנפוץ בקהילות הספרדים לאגוד את המינים כך: מניחים את הלולב כאשר השדרה כלפי מעלה, את ההדסים שמים אחד מכל צד ואת השלישי על השדרה באמצע, והערבות אחד מכל צד, ואחר כך קושרים אותם יחד. יש נוהגים לקשור אותם במספר קשרים.



המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
ד. אהבת ה' יתברך,  שנאמר: "ואהבת את ה' אלוקיך". שישים האדם כל מחשבתו אחר אהבת ה', ויעמול תמיד בבקשת החוכמה למען ישיג ידיעה ואהבה זו.
חג הסוכות                                                                 ט"ו בתשרי


"ושמחת בחגך"
שו"ע וילק"י סי' תקי"ח

א. גם בזמן הזה, שאין בית המקדש קיים, יש מצווה מן התורה לקיים "ושמחת בחגך". אמרו חכמים "אין שמחה אלא בבשר ויין", מכיוון שאותם היו מקריבים על גבי המזבח בבית המקדש. עם זאת, מי שאינו יכול לשמוח בחג באכילת בשר בהמה, יכול לקיים המצווה גם בבשר עוף.

ב. אף הנשים חייבות במצוות השמחה בחג. ומצווה על הבעלים לשמח נשותיהם ובנותיהם בדברים הראויים להן, כגון בבגדים או תכשיטים. כן יש לשמח את הקטנים בממתקים ומגדנות.

ג. אסור לרקוד ולמחוא כפיים ביום טוב, מלבד ביום שמחת תורה, שהתירו אותם לכבודה של תורה. יש מתירים מחיאת כף ביום טוב ובשבת בשינוי מן הרגיל, וכן מקילים בריקוד שהוא בדרך הליכה בלבד.

ד. אל יצמצם אדם בהוצאות על יום טוב, שכן צריך לכבדו ולענגו כמו בשבת.

המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
ה.  צווה ליראה את ה'.  להיות יראת ה' על פנינו תמיד, שנאמר: "את ה' אלוקיך תירא", 
כי השמירה הגדולה מפני החטא היא - יראת עונשו.
----------------------------------------------------------
לימוד היום לע"נ  רבי אליהו עטיה בן נתן ומאמה  ז"ל
ט"ז בתשרי          בחוץ לארץ "יום טוב שני"      


איסור מסחר בחול המועד
שו"ע וילק"י סי' תקל"ט

א. אסור לעשות כל מסחר בחול המועד, בין למכור ובין לקנות. פרט למסחר שהוא לצורך המועד עצמו, כגון מצרכי מזון. 

ב. היודע שאם לא ימכור את סחורתו בחול המועד, עלול הוא להפסיד ממחיר הקרן שלה, מותר לו למכור אותה. זאת, כדין ההיתר לעשות מלאכה ב"דבר האבד". אבל, אם הוא עלול להפסיד רק את הריווח - אסור למכור.

ג. מותר לסחור בבורסה - בניירות ערך - במקרים שיש חשש שירדו מערכן הממשי.

ד. מותר לגבות חובות בחול המועד ואף לתבוע את החייב בבית דין.

ה. מותר לקנות דברים לצורך המועד, ובכלל זה גם נעליים חדשות, כגון במקרה שנקרעו נעליו במועד.


המצוות התמידיות

שש מצוות שחייב בהן האדם תמיד ולא יפסקו מעליו אפילו רגע בכל ימיו.
ו.  שלא לתור אחרי מחשבת הלב וראיית העיניים. "לא תתורו אחרי לבבכם" - זו מינות וכפירה, "ואחרי  עיניכם" - זו זנות. ואם יעלו על לבו, יסירם ויפנה לחשוב בדרכי  התורה.
הלכה יומית                                                             י"ז בתשרי


מדיני חול המועד
שו"ע וילק"י סי' תקמ"ה

א. יש דברים שמותר לכתוב בחול המועד במכונה, או במחשב, כיוון שהיא כ"מעשה הדיוט". הדברים המותרים לכתיבה הם כגון: "אגרות שלום" או חידושי תורה, שעיקר הכתיבה בהם מותרת.

ב. מותר לשכור דירה בחול המועד ולכתוב חוזה שכירות. זאת, במיוחד שהוא יודע שאם ימתין עד לאחר המועד, הוא עלול להפסיד את הדירה.

ג. מי שטעה בתפילות "העמידה" של חול המועד, שאמר כמו בחג, ונזכר אחר שסיים - לא יצא ידי חובתו, וצריך לחזור להתפלל כהלכה.

ד. מי ששכח לומר "יעלה ויבוא" בברכת המזון, אם נזכר לאחר שהתחיל את ברכת "הטוב והמטיב", אינו חוזר. אבל רשאי לומר זאת בתוך "הרחמן".



שבע מצוות דרבנן

שבע מצוות שתיקנו לנו רבותינו, ומברכים עליהן: 
"…אשר קדשנו במצוותיו וציוונו".
א.	קריאת ה"הלל" בזמנים הידועים: פסח, שבועות, סוכות, שמיני עצרת וחנוכה.
----------------------------------------------------------  
לימוד היום לע"נ  משה בן ללה מזרחי  ז"ל
י"ח בתשרי                         הלכה יומית    


דין מי שלא עשה סוכה
שו"ע וילק"י סי' תרל"ז

א. מי שלא בנה סוכה לכבוד החג, בין בשוגג בין במזיד, מותר לו לבנות אותה גם בחול המועד, ואפילו ביום השביעי של  החג.

ב. הבונה סוכה, צריך להיזהר שתהיה חזקה וראויה לעמוד כל ימי החג, ואם עשה סוכה רעועה, שאינה יכולה לעמוד שבעה ימים - הסוכה פסולה.

ג. מי שאין לו סוכה, לא ישב בסוכת חברו ללא רשות, ובדיעבד - מותר. כן הדין למי שרוצה לבנות סוכה על אדמת חברו, או בענפי עצים של חברו, שהיא תהיה מותרת רק בדיעבד. 

ד. עדיף להשתמש בענפי עצי סרק לסיכוך, אבל מותר לקחת גם מעצי פרי ואין בזה עבֵירה על "בל תשחית". מכל מקום, אם אפשר נכון שגוי יקצוץ את הענפים של עצי הפרי.




שבע מצוות דרבנן

שבע מצוות שתיקנו לנו רבותינו, ומברכים עליהן: 
ב. קריאת מגילת-אסתר בלילה וביום של פורים.
----------------------------------------------------  
לימוד היום לע"נ  יששכר (אבאלה) בן רבקה ודוד אלעזרוף  ז"ל
ולע"נ  שמעון לביא בן חוה  ז"ל
הלכה יומית                                                           י"ט בתשרי


דין אם ירד גשם בסוכה
שו"ע וילק"י סי' תרל"ט

א. אם ירדו גשמים בלילה הראשון של החג, שבו מצווה מן התורה לאכול פת בסוכה, הרי מעיקר הדין הוא נחשב "מצטער" ופטור מן הסוכה. אך היכול להחמיר על עצמו, יכנס לביתו וימתין שם עד הפסקת הגשם ויחזור לסוכה, אבל לא יצער עצמו להמתין זמן ממושך.

ב. אם בלילה הראשון ירדו גשמים, כך שנאלץ להיכנס לאכול בבית,  ואחר שאכל שם נפסקו הגשמים, הרי - אם פסקו לפני חצות לילה יכנס לסוכה ויברך "לישב בסוכה" ויאכל בה כ"זית" לפחות.

ג. בשאר ימי החג, אם ירדו גשמים וחדרו לסוכה באופן שעלולים לקלקל את האוכל, רשאי לפנות את הכלים ולהיכנס לאכול בבית. כן הדין אם לא יכול להישאר בסוכה בגלל יתושים או חום רב. 
   אמרו חז"ל: אדם הפטור מישיבה בסוכה, בגלל גשם וכדומה, אינו צריך לצער עצמו להישאר שם, אלא - חייב לצאת, ויעשה זאת בהכנעה כמי שמתבייש ונכלם.


שבע מצוות דרבנן

שבע מצוות שתיקנו לנו רבותינו, ומברכים עליהן: 
"… אשר קדשנו במצוותיו וציוונו".
ג.  הדלקת נרות חנוכה שמונה ימים         ד.  הדלקת נרות שבת וחג.
כ' בתשרי                             הלכה יומית


הפטורים מן הסוכה
שו"ע וילק"י סי' תר"מ

א. נשים פטורות מן הסוכה, כיוון שהיא "מצוות עשה שהזמן גרמא". ואם מחמירות על עצמן לשבת בסוכה - מקבלות על כך שכר משמים, אך לא יברכו "לישב בסוכה", ויש קהילות שהנשים מברכות. 

ב. אשה שהחמירה על עצמה לשבת בסוכה ולא אמרה "בלי נדר", ועתה רוצה לבטל מנהגה באופן חד פעמי, אינה צריכה "התרת-נדרים". אבל אם רוצה לבטל מנהגה בקביעות - צריכה "התרה".

ג. קטנים שהגיעו לחינוך, שהם בני חמש או שש שנים, חייבים בסוכה, כדי לחנכם במצוות.

ד. מי שגמר סעודתו ובירך ברכת המזון ואחר כך נשאר בסוכה עד לסעודה הבאה - אינו צריך לברך שוב "לישב בסוכה".





שבע מצוות דרבנן

שבע מצוות שתיקנו לנו רבותינו, ומברכים עליהן: 
"…אשר קדשנו במצוותיו וציוונו".
ה.  נטילת ידיים לפני אכילת פת שמברכים עליה "המוציא".
"הושענא רבה"                                            כ"א בתשרי


מדיני "הושענא רבה"
שו"ע וילק"י סי' תרס"ד-ה

א. אין לפרק את הסוכה ביום השביעי של החג, אפילו אין בכוונתו לאכול בה היום. אבל, יכול להוציא ממנה את הכלים, מזמן תפילת מנחה והלאה.
   יש נוהגים לפני היציאה האחרונה מן הסוכה לומר את התפילה: "יהי רצון..."  (הנוסח נמצא במחזורים).

ב. הסוכה וקישוטיה אסורים עד אחרי שמחת תורה. אם יש חשש מפני הגשמים, או מגנבים, מותר להוריד את הקישוטים והסדינים ביום הושענא רבה.

ג. את ה"קידוש" של ליל שמיני עצרת יש לעשות לאחר חשיכה, ולא להקדימו מבעוד יום.

ד. מי שלא קרא "שניים מקרא ואחד תרגום" של פרשת "וזאת הברכה", יקרא זאת ביום הושענא רבה, ואם שכח - יקרא אותה בליל שמיני עצרת או לפני תפילת שחרית, כדי שישלים פרשיותיו עם הציבור.


שבע מצוות דרבנן

שבע מצוות שתיקנו לנו רבותינו, ומברכים עליהן: 
"… אשר קדשנו במצוותיו וציוונו".
ו.  לברך: ברכות הנהנין, ברכות המצוות לפני עשייתן וברכות השבח וההודאה.
כ"ב בתשרי                          הלכה יומית       


שמיני עצרת ושמחת תורה
שו"ע וילק"י סי' תרס"ח-ט

א. "שמיני עצרת" הוא חג בפני עצמו, הדבר בא לידי ביטוי במיוחד בשינויים בתפילות, ולכן יש להיזהר מטעות. אם טעו ב"קידוש" או בתפילות ואמרו כמו בסוכות - צריכים לחזור ולומר את הנוסח הנכון.

ב. "שמיני עצרת" ו"שמחת תורה" בארץ ישראל הם באותו יום, ובחוץ לארץ הם בשני ימים נפרדים. 
תושב חוץ שבא לביקור בארץ ובדעתו לחזור לחו"ל, רשאי להיות "חתן תורה" או "חתן בראשית" וכו'.
אבל ישראלי שנסע לחג לחוץ לארץ, ובדעתו לחזור לארץ - אינו רשאי לעלות שם לספר תורה ביום שמחת תורה כחתן תורה וכדומה, כיוון שבשבילו זה יום חול רגיל.

ג. נוהגים להעלות בשמחת תורה את כל הנערים שבבית הכנסת. פורסים טלית מעל ראשיהם ואחד מהם מברך וקורא בתורה בעד כולם. יש נוהגים שהרב או החזן מברך אותם ב"מי שברך" מיוחד, ויש גם המעניקים להם מגדנות כדי לחבב עליהם את התורה.

שבע מצוות דרבנן

שבע מצוות שתיקנו לנו רבותינו, ומברכים עליהן: 
"… אשר קדשנו במצוותיו וציוונו".
ז.  מצווה לעשות עירוב: עירובי חצרות, עירובי תחומין ועירובי תבשילין.
שמחת תורה בחוץ לארץ "יום טוב שני"       כ"ג בתשרי     


לימוד תרי"ג מצוות
עפ"י המבי"ט בספר "דרך ה'"

אמרו חכמינו ז"ל שתרי"ג (613) מצוות התורה מתחלקות לשתי קבוצות: רמ"ח (248) - מצוות עשה, ושס"ה (365) מצוות לא תעשה. מצוות העשה הן כמספר האיברים שבגוף, וכאילו כל איבר מבקש: "עשה עמי מצווה - תן לי חיות". והמצוות "לא תעשה" הן כמספר הגידים שבגוף האדם, וכנגד 365 ימות החמה. כל גיד וכל יום קוראים ומבקשים: "תן לי חיים, אל תעשה בי עבירה".

כיוון שלמעשה אי אפשר לאדם לקיים את כל המצוות, אין דרך להשלמתם כי אם על ידי קריאתם, ונחשבת הקריאה כאילו עשה אותן ממש.
כן יש אומרים, שאם אדם חדור רצון עז לקיים כל מצוות התורה, שאילו היה בידו היה מקיים אותן, מעלים עליו כאילו אכן עשה כל המצוות. לפיכך, ישתדל האדם להשלים את קריאת התרי"ג מצוות בכל שנה, נמצא שבכל שנה מקיים את כל המצוות.

כדי לזכות את הציבור בכך, הרינו מביאים מהיום והלאה מצווה אחת או יותר מן התרי"ג בכל יום, כך שנשלים את כל המצוות במשך השנה. 


תרי"ג היום

א.	לידע שיש שם א-לוה, שנאמר: "אנכי ה' א-לוקיך וגו'" (שמות כ, ב).
ב.	שלא יעלה במחשבה שיש שם א-לוה זולתי ה', שנאמר: "לא יהיה לך א-לוקים אחרים על    פני" (שמות כ, ג).
כ"ד בתשרי                          הלכה יומית


לימוד תורה
שו"ע וילק"י יו"ד סי' רמ"ה-רמ"ו

   נאמר במשנה: "ותלמוד תורה כנגד כולם", ואמרו עוד: כמו שלימוד תורה הוא חשוב מן הכול לעניין קבלת השכר, כך גדולה היא העבירה למי שמבטל אותו.

  לכן, ישתדל אדם ללמוד לפחות שתי הלכות בכל יום, כדי שיהיה נכלל בין אלה שנאמר עליהם: 
  "כל השונה הלכות בכל יום מובטח לו שהוא בן העולם הבא".

   מי שאפשר לו, חייב להקדיש עוד ועוד זמן ללימוד תורה. 
מי שזמנו מצומצם יעדיף ללמוד מבין דברי התורה את לימודי ההלכה למעשה, מתוך ספרי ההלכה או מפי רב הבקי בהלכה. 

  כן ראוי ונכון ללמוד בספרי מוסר ומדרש, שהם דברים המביאים לידי יראת שמים ומידות נעלות.

 


תרי"ג היום

ג.	ליחד את ה', שנאמר: "ה' אלוקינו ה' אחד" (דברים ו, ד).
ד.	לאהבה את ה', שנאמר: "ואהבת את ה' אלוקיך" (שם ה).
----------------------------------------------------------
לימוד היום לע"נ  נתן בן מאירה והרב דוד שאדי  ז"ל   ולע"נ  ורדה כהן בת רקילה  ז"ל
ולע"נ  שאול ועקנין בן חנה  ז"ל
הלכה יומית                                                          כ"ה בתשרי


תורה בלילה
שו"ע וילק"י סי' רל"ח

א. חשיבות מיוחדת יש ללימוד התורה בלילה, והיא גדולה יותר משל הלימוד ביום. אמרו חז"ל: "לא אתברי ליליא אלא לגירסא", כלומר: לא נברא הלילה אלא ללימוד תורה. ועוד אמרו כי כל העוסק בתורה בלילה נמשך עליו חוט של חסד ביום. לכן יזהר אדם לקבוע זמן בכל לילה ללימוד תורה.

ב. אם לא הספיק אדם ללמוד ביום את חוק לימודו, כגון שהיה טרוד במיוחד, הרי עליו להשלים חובתו בלילה מיד. זאת, כיוון שלימוד מסוים וקבוע, שנעשה שלוש פעמים, ולא אמר "בלי נדר" - הרי הוא עליו נדר.

ג. אין לקרוא תנ"ך בלילה, אך מ"חצות" ואילך מותר, וכל שכן הקורא תהילים לצורך חולה וכדומה, שכן קריאת תהילים נחשבת כתפילה ותחנונים.

ד. בלילי שבתות וחגים מותר ללמוד מקרא כל הלילה.



תרי"ג היום
ה.  ליראה את ה', שנאמר: "את ה' אלוקיך תירא"  (דברים י, כ).
ו.   לקדש את שמו, שנאמר: "ונקדשתי בתוך בני ישראל"  (ויקרא כ, לב).
----------------------------------------------------------
לימוד היום לע"נ  מרדכי בן חליפה דואן  ז"ל
כ"ו בתשרי                           הלכה יומית


תיקון חצות
שו"ע וילק"י סי' א'

א. נכון וראוי לקום בחצות לילה לומר "תיקון חצות", להיות מצטער ודואג על חורבן בית המקדש. הנוסח נמצא בסידורים. 
  זמן אמירת תיקון חצות הוא מחצות לילה עד עלות השחר.
בעלי המוסר אומרים כי בזמן התפילה על ירושלים ובית המקדש, נכון לחשוב גם על בית המקדש הפרטי אשר בלב כל אדם, שאף הוא יהיה טהור ובנוי כראוי לשכינה, ככתוב: "ועשו לי מקדש ושכנתי בתוכם".

ב. בלילי שבתות וימים טובים אין אומרים תיקון חצות.  
גם אבי הבן, המוהל והסנדק לא יאמרו תיקון חצות בליל המילה. יש לילות שאין לומר בהם "תיקון רחל", אלא "תיקון לאה", והם כתובים בסידורים. נשים לא תאמרנה תיקון חצות (באי"ח פר' וישלח).

ג. מן הראוי שאחרֵי תיקוּן חצוֹת ישב לעסוק בתורה כפי יכולתו. נאמר בזוהר הקדוש, כי זכות גדולה לאדם האוהב את בוראו וקם בלילה להשתדל בעבודת הבורא. 



תרי"ג היום

ז.  שלא לחלל את שמו יתברך, שנאמר: "ולא תחללו את שם קדשי" (ויקרא כב, לב).
ח.  שלא לאבד הדברים שנקרא שמו עליהם, שנאמר: "לא תעשון כן לה' אלוקיכם" (דברים יב, ד).
----------------------------------------------------------
לימוד היום לע"נ  רפאל חיים בן מאירה והרב דוד שאדי  ז"ל
הלכה יומית                                                            כ"ז בתשרי


זמן קריאת שמע שחרית
שו"ע וילק"י סי' נ"ח

א. הזמן המובחר ל"קריאת שמע" שחרית הוא מספר דקות לפני הנץ החמה, כך שיגיע לתפילת ה"עמידה" עם הנץ, והיא הנקראת תפילת "וותיקין".

ב. בדיעבד, אם קרא "קריאת שמע" מזמן עלות השחר - יצא ידי חובה.

ג. סוף זמנה הוא רבע היום, ובזה יש שתי שיטות, האחת מוקדמת מן השנייה, (הזמנים מתפרסמים בלוחות). לכן, ישתדל לקרוא לפי השיטה המקדימה, ובדיעבד יצא גם לפי שיטת המאחרת.
 
ד. אם עבר זמן "קריאת שמע", יקרא אותה לאחר מכן עם ברכותיה עד שליש היום, אך אין לו שכר כקורא "קריאת שמע" בזמנה. 

ה. "קריאת שמע" אין לה תשלומין כמו תפילה, לכן מי שלא קרא - איבד את המצווה. מי שיש לו ספק אם קרא - יקרא אותה עם כל הפרשיות שלה.

תרי"ג היום

ט. לשמוע מן הנביא המדבר בשם ה', שנאמר: "נביא מקרבך... אליו תשמעון" (דברים יח, טו).
י. שלא לנסותו, שנאמר: "לא תנסו את ה' אלוקיכם" (שם ו, טז).
כ"ח בתשרי                         הלכה יומית


תפילה עם הנץ החמה ודיניה
שו"ע וילק"י סי' פ"ט

א. נאמר במדרש "תנא דרבי אליהו", שבכל יום מתגברת מידת הדין ומקטרגת על ישראל, וכנגדה בא הקב"ה ומדבר טוב על ישראל, ואומר למידת הדין: ישראל משכימים לבתי כנסיות ולבתי מדרשות.  

ב. כן אמרו חז"ל: "ותיקין היו גומרים את "קריאת שמע" וברכותיה עם הנץ החמה, כדי שיסמוך גאולה לתפילה". לכן, אף כי זמן תפילת שחרית הוא עד שליש היום, מצווה מן המובחר להתפלל אותה עם הנץ, שנאמר: "יִיראוּך עם שמש".
  על אף האמור, כי טוב שיתפלל עם הנץ החמה, אין זו חובה מן הדין. לפיכך, בני תורה אשר תפילה ב"נץ" תפריע להם בלימודם, ורוצים להתפלל אחרי כן - עדיף שיתפללו אחר ה"נץ".

ג. היכול להתפלל במניין של "הנץ" אינו רשאי להקדים להתפלל ב"מניין פועלים". אבל, יכול להשלים להם מניין ולאחר מכן יתפלל עם "הנץ". הרגיל להתפלל ב"נץ" ולא מצא מניין, אינו רשאי להתפלל ביחיד בזמן "הנץ", אלא - ימתין לתפילה בציבּוּר.

תרי"ג היום

י"ב. להדמות בדרכיו של ה', שנאמר: "והלכת בדרכיו"  (דברים כח, ט).
י"ג. להדבק ביודעיו (בחכמי התורה), שנאמר: "ובו תדבק"  (דברים י, כ).
הלכה יומית                                                         כ"ט בתשרי


דיני הלבוש בתפילה
שו"ע וילק"י סי' צ"א

א. נאמר: "הִיכּוֹן לקראת אלוקיך ישראל", מכאן שצריך אדם לעשות הכנות לקראת עמידתו בתפילה לפני הבורא יתברך. במיוחד צריך שיהיה לבוש כראוי, כמי שעומד לפני מלך. מנהג חסידים לכרוך חגורה מיוחדת לתפילה, ומי שאינו נוהג בזה - יוצא ידי חובה בחגורה של המכנסיים או הבגד התחתון.

ב. הנוהג ללכת עם מגבעת או כובע, צריך לחבוש אותם לתפילת מנחה וערבית, אבל בשחרית עדיף שיתפלל עם כיפה בגלל התפילין שעל ראשו. 

ג. מי שעמד להתפלל עם כיפה לראשו ובתוך התפילה נפלה ממנו, ולא הרגיש עד שגמר את ה"עמידה", הרי בדיעבד יצא ידי חובה. 

ד. ילדות ובנות רווקות ההולכות בגילוי ראש כל היום, נכון ללמדם לכסות ראשן בזמן שמתפללות או מברכות, וכן בזמן שלומדות תנ"ך בהזכרת שם ה'  הקדוש. 



תרי"ג היום

י"ג.  לאהוב את הַרֵעִים , שנאמר: "ואהבת לרעך כמוך" (ויקרא יט, ח).
י"ד.  לאהוב את הגרים, שנאמר: "ואהבתם את הגר"  (דברים י, יט).
----------------------------------------------------------
לימוד היום לע"נ  אברהם עמנואל פילוסוף  ז"ל
ראש חודש                                                                           ל' בתשרי
	

   
בגלל החשיבות העצומה של המלחמה בלשון הרע, נהגו בכמה קהילות להקדיש יום בחודש לעיסוק מיוחד בנושא זה. גם אנו, בספר זה, נעסוק בכך מידי ראש חודש. ההלכות מהרמב"ם ומהספר "חפץ חיים".

דיני איסור לשון הרע
עפ"י "חפץ חיים"

א. על חומרת חטא לשון הרע ועל החובה להיזהר ממנו, מעידה העובדה המדהימה שהתורה מצווה עליה מספר רב של פעמים.
הנה: 17 מצוות "לא תעשה", 14 "מצוות עשה"  ו-  4  "ארורים".
אמנם אין האדם עובר על כולם בדיבור אחד של לשון הרע, אבל מי שרגיל חס ושלום במידה רעה זו, בודאי יעבור על כולם במשך הזמן.

ב. שני סוגים יש באיסור לשון הרע, האחד - מי שמדבר, או שומע, בגנות אדם אחר. והשני - שאינו מדבר ממש בגנות חברו, אלא שדבריו עלולים לגרום גנות או נזק לאדם שדיבר עליו.

ג. אם שאלו אותך, למשל: "מי עשה כך וכך"? הרי, אם תגלה מי עשה, ובתשובתך יהיה לשון הרע על אותו אדם - אינך רשאי לגלות. ואם גם אתה חשוד בעיני השואל, עליך לענות: "אני לא עשיתי" ולא יותר.

תרי"ג היום

ט"ו.  שלא לשנוא אחים, שנאמר: "לא תשנא את אחיך בלבבך" ( ויקרא יט, יז).
ט"ז.  להוכיח, שנאמר: "הוכח תוכיח את עמיתך" (שם).
הלכה יומית                                                                  א' בחשוון


מהלכות קריאת התורה
שו"ע וילק"י סי' קל"ה

א. מותר להוסיף עולים לקריאת התורה בימי שבת וחג, אבל טוב שלא להוסיף רבים מידי, מפני טורח הציבור. וכאשר יש בעלי שמחות נכון להסביר להם זאת כדי שיוותרו.

ב. כאשר יש עולים רבים, נכון יותר לחלק את הפרשה לקטעים רבים, כדי לקרוא לכל עולה פסוקים חדשים. ובמקרה זה יקפידו לקרוא לכל אחד לפחות שלושה פסוקים.
כמו כן, יש להקפיד על ההלכות האחרות בדבר המקומות שמותר לסיים או להתחיל.
בשעת הדחק מותר גם לחזור על אותה קריאה למספר אנשים, ואין בזה חשש ברכות לבטלה.

ג. בבית הכנסת שכולם כוהנים, אם יש אחד ישראל - יעלה הוא ראשון ואחריו הכוהנים. 

ד. בראש חודש וחול המועד יש רק ארבעה עולים, ומותר להעלות לרביעי גם כהן או לוי.


תרי"ג היום

י"ז.  שלא להלבין פנים, שנאמר: " ולא תשא עליו חטא"  (ויקרא יט, יז).
י"ח. שלא לענות האומללים, שנאמר: "כל אלמנה ויתום לא תענון" (שמות כב, כא).
----------------------------------------------------------
לימוד היום לע"נ  יצחק בן טובה וסלים צורני  ז"ל
ב' בחשוון                             הלכה יומית


דיני העולים לתורה
שו"ע וילק"י סי' קל"ה

א. מותר להעלות קטן לתורה בשבת, ובלבד שהוא יודע את דיני העלייה לתורה, כגון אמירת הברכות, וכי צריך לקרוא בלחש עם החזן. ואם הקטן התכונן יפה לקריאתו, יכול גם לקרוא בעצמו.

ב. במקום שיש להם מנהג ברור, שלא מעלים קטן לתורה - יחזיקו במנהגם ולא ישנו.
 בקריאת התורה של ימי שני וחמישי נוהגים שלא להעלות לתורה ילד שהוא פחות מגיל בר מצווה. אך, אם במקרה בא חתן בר מצווה, שהוא מספר ימים לפני גיל שלוש עשרה ויום אחד - אפשר לסמוך על הפוסקים המקילים להעלות אותו לתורה כאחד משלוש העולים. 

ג. נכון למנוע מראש הזמנת מחללי שבת ובעלי עבירות לעלות לתורה, אבל במקרה שיש חשש למחלוקת ומריבה, יש להתיר להם לעלות ואף מותר לענות אחריהם אמן. מכל מקום, אם אפשר, נכון להזמין אותם לעלות בין העולים הנוספים, ויקראו להם מה שקראו לקודם.

תרי"ג היום

י"ט.  שלא לילך רכיל, שנאמר: "לא תלך רכיל בעמך" (ויקרא יט, טז).
----------------------------------------------------------
לימוד היום לע"נ  שמעון (סימוני) עטייה בן רג'ינה וחיים  ז"ל

הלכה יומית                                                                    ג' בחשוון


דיני העולים לתורה
שו"ע וילק"י סי' קל"ז

א. לכל עולה לתורה יש לקרוא לפחות שלושה פסוקים. אם טעו וקראו לעולה רק שניים, והוא כבר בירך ברכה אחרונה, הרי - אם עדיין לא עלה הבא אחריו, יקראו לו עוד פסוק ואחריו יברך שוב הברכה האחרונה. 
  אבל אם העולה אחריו כבר התחיל לברך ברכה ראשונה - צריכים לקרוא לשני מתחילת קריאת הקודם, כאילו שהראשון לא עלה לתורה. אך בשבת וחג, כאשר יש "מפטיר" ועולים נוספים, אין להוסיף עולה במקום זה שקראו לו רק שני פסוקים.

ב. העולה לתורה שטעה בברכה הראשונה, שבמקום "אשר בחר בנו" אמר: "אשר נתן לנו", אם נזכר לפני סיום הברכה - מתקן את עצמו מיד. אבל אם נזכר אחרי שסיים את הברכה - אינו חוזר לברך "אשר בחר בנו", אלא יקראו לו בתורה, ואת הברכה האחרונה יחליף ויאמר: "אשר בחר בנו וכו'".

ג. העולה לתורה צריך לראות לפני הברכה את המקום בספר בו יתחילו לקרוא לו. אם הראו לו בטעות מקום אחר וכבר אמר את הברכה הראשונה, אינו צריך לחזור ולברך כאשר יראו לו את המקום הנכון. 
	
תרי"ג היום

כ'. שלא לנקום, שנאמר: "לא תקום" (ויקרא יט, יח).
כ"א. שלא לנטור, שנאמר: "ולא תיטור" (שם).
ד' בחשוון                             הלכה יומית


מדיני ומנהגי העלייה לתורה
שו"ע וילק"י סי' קמ"א

א. אין לקרוא לתורה לבן ואב בזה אחר זה, וכן לא לשני אחים. מי שעלה לתורה ולפני הברכה הראשונה התברר שאביו היה העולה לפניו, מותר לו לרדת מהתיבה, ואין זה נחשב כ"מי שקראו לו לעלות לתורה ואינו עולה, עליו נאמר שמקצרים את ימיו חס ושלום". מכל מקום, אם אפשר יעלה לתורה יותר מאוחר.

ב. מותר להעלות לתורה בזה אחר זה את הנכד והסבא. ואם יש מנהג קבוע להחמיר בזה, אין לשנות המנהג.

ג. אב ובן, או שני אחים, הרוצים לעלות לתורה האחד ל"שביעי" והשני ל"מפטיר" - יש לתת להם, כי יש הפסק של "קדיש" בין שניהם.

ד. יש קהילות שהבנים והנכדים נוהגים לעמוד בזמן עליית האבא לתורה, עד שיחזור למקומו. רבים נוהגים גם לנשק ידיו ולקבל ברכתו. יש קהילות שנהגו להתנשק עם העולה לתורה בזמן חזרתו, ואין נכון לעשות כן ומצווה רבה לבטל זאת בדרכי נועם, ובפרט בארץ ישראל. 

תרי"ג היום

כ"ב. ללמוד תורה, שנאמר: "ושננתם לבנך" (דברים ו, ז).
כ"ג. לכבד מלמדיה ויודעיה, שנאמר: "והדרת פני זקן" (ויקרא יט, לב).
הלכה יומית                                                                 ה' בחשוון


ביקור חולים
שו"ע וילק"י יו"ד ס' של"ו

א. מצווה גדולה לבקר את החולה, ויש אומרים שהיא מצווה מן התורה, מכל מקום, אין לברך על מצווה זו.

ב. המצווה נוהגת גם אם החולה בבית חולים ויש מי שדואג לו שם. בביקור אצל החולה יש לעודד את רוחו ולבקש עליו רחמים. 

ג. המתפלל על החולה בפניו אינו צריך להזכיר את שמו, כפי שנהג משה רבנו על מרים שאמר רק: "א-ל נא רפא נא לה". ובתפילה שלא בפניו יזכיר את שמו ושם אמו, וכן יכול לשנות את לשון הפסוק ולומר: "א-ל נא רפא נא לו".

ד. אין החולה צריך לעמוד בפני המבקרים אותו, אפילו הם תלמידי חכמים או זקנים. ואם יכול ורוצה להחמיר על עצמו - מותר.





תרי"ג היום

כ"ד.  שלא לפנות אחר עבודת-כוכבים, שנאמר: "אל תפנו אל האלילים" (ויקרא יט, ד).


ו' בחשוון                              הלכה יומית


מדיני רפואה
שו"ע וילק"י יו"ד ס' של"ו

א. נאמר בתורה: "ורפוא ירפא", מכאן שניתנה רשות לרופא לרפא. לכן, מלבד התפילה לה', רופא כל בשר, צריך ללכת גם לרופא.

ב. מותר על פי ההלכה לתרום איבר, כגון כליה, כדי להציל חיים, ואף מצווה יש בכך. מכל מקום יש לעשות זאת ע"י רופאים מומחים ובהתייעצות עם הרב.

ג. מותר לאדם עיוור להתרפאות על ידי השתלת קרנית של עין, כדי להשיב לעצמו את הראייה, ואין חשיבות אם הקרנית מנפטר יהודי או נוכרי. כן הדין במי שזקוק לעירוי דם, שמותר לקחת לו גם דם של גוי.

ד. הגוסס דינו כחי לכל דבר, ואסור לעשות שום דבר המקרב את פטירתו. הדבר כולל גם איסור ניתוק מכשירים של הנשמה וכדומה. 
לעניין אם חייבים לחברו למכשירים כאלה, יש לעשות שאלת חכם.

תרי"ג היום

כ"ה. שלא לתור אחר הרהור הלב ומראה העיניים, שנאמר: "ולא תתורו אחרי לבבכם וכו'"
(במדבר טו, לט).

הלכה יומית                                                                    ז' בחשוון
בא"י מתחילים היום לבקש על הגשמים בברכת "ברך עלינו" - "ותן טל ומטר"

מדיני השכמת הבוקר
שו"ע וילק"י סי' א'

א. יתגבר כארי להשכים בבוקר לעבודת הבורא יתברך. ולא יעמוד ממיטתו פתאום, אלא - ימתין מעט, שלא יפגע בבריאותו. המאחר לקום, יקפיד ביותר שלא יאחר את זמן קריאת שמע והתפילה.

ב. אין לו לאדם להתבייש בקיום מצוות ה', מפני בני אדם המלעיגים, אלא - יהיה עז כנמר לעשות רצון אביו שבשמים. מכל מקום לא יתקוטט עמהם.

ג. טוב להחמיר כדעת המקובלים ליטול ידיו מיד כשהתעורר משנתו. אבל מעיקר הדין מותר ללבוש בגדים לפני הנטילה, ובמיוחד אם הלך לישון אחר "חצות". כן מותר לאשה להלביש את ילדיה הקטנים לפני שנטלו את ידיהם.

ד. אף כי אסור ללמוד תורה, או לברך, לפני נטילת ידיים שחרית, אם שמע "קדיש" או "קדושה", ואין לו זמן ליטול ידיו - מצווה עליו לענות עליהם, אך ינקה ידיו תחילה במגבת או דבר אחר. 

תרי"ג היום

כ"ו.  שלא לגדף, שנאמר: "אלוקים לא תקלל"  (שמות כב, כז).
----------------------------------------------------------------------------
לימוד היום לע"נ  ג'וליה ז'וז'ו ארביב בת ויטוריו ושרינה  ז"ל
ח' בחשוון                            הלכה יומית


מדיני השינה וההשכמה
שו"ע וילק"י סי' א'

א. הישן עם כפפות על ידיו, הרי מן הדין, ואף לפי הזוהר, מותר לברך וללמוד תורה לפני נטילת ידיים שחרית. אדם היודע שלא יהיו לו מים בבוקר, נכון שילך לישון עם כפפות  או כיסוי  אחר  לידיו.

ב. אין לאדם להרבות בשינה, אלא לפי צורך גופו ומנוחת נפשו. מִכָּל מקוֹם על האדם לעסוק בתורה גם בלילה. אמרו רבותינו שהרוצה לזכות לכתר תורה יִזהֵר להקדיש זמן בכל לילה ללימוד תורה.

ג. על השעות הנכונות לשינה בלילה יש דעות שונות - יש אומרים שראוי לישון בחלק הראשון של הלילה, אך בתלמוד והרמב"ם מבואר שהשינה בחלק השני של הלילה מועילה יותר לבריאות, ולכן יעסוק בתורה בחלק הראשון שלו.
   
ויש ממליצים שילמד אדם בזמן הסמוך לשקיעה עד אחר צאת הכוכבים, ובבוקר מהזמן הסמוך לעמוד השחר עד עמוד השחר, כדי לחבר בלימוד תורה את היום אל הלילה וההיפך.


תרי"ג היום
כ"ז.  שלא לעבוד עבודה זרה כדרך עבודתה, שנאמר: "ולא תעובדם"  (שמות כ, ה).
כ"ח.  שלא ישתחווה לעבודה זרה, שנאמר: "לא תשתחווה להם" (שם).
הלכה יומית                                                                 ט' בחשוון


מדיני חציצה בנטילת ידיים
שו"ע וילק"י סי' קס"א

א. בזמן נטילת הידיים יש להקפיד שהמים יבואו במגע עם כל היד, לכן יש לבדוק לפני הנטילה אם יש משהו חוצץ על הידיים, כגון לכלוך, ולהסיר אותו.

ב. איש או אשה שיש להם טבעת על האצבע, ואין דרכם להסיר אותה כלל, מותר להם ליטול את הידיים מבלי להסיר אותה. והמחמיר - תבוא עליו ברכה.

ג. אשה הצובעת את הציפורניים לשם נוי, או שצבעו את ידיה ב"חינה", כמנהג לפני החתונה - אין באלה משום חציצה.

ד. אם יש תחבושת על היד, אין צריך להסיר אותה לשם נטילת ידיים, ונוטלים רק את החלק הגלוי ביד. ואם כל היד חבושה, ייטול רק את היד השנייה ויברך "על נטילת ידיים".





תרי"ג היום
כ"ט.  שלא לעשות פסל לעצמו, שנאמר: "לא תעשה לך פסל" (שמות כ, ד).
ל'.  שלא לעשות פסל ואפילו לאחרים, שנאמר: "ואלוהי מסכה לא תעשו לכם"  (ויקרא יט, ד).
----------------------------------------------------------
לימוד היום לע"נ  פנחס בן שושנה נחום  ז"ל
י' בחשוון                             הלכה יומית


מהלכות נטילת ידיים
שו"ע וילק"י סי' קס"ב

א. הנוטל ידיו צריך להגביה אותן לפני הניגוב, כדי שהמים אשר יצאו מחוץ לפרק היד, לא יחזרו אל היד ויטמאו אותה. 
  הנוטל ידיו בכמות של "רביעית" (86 גרם) בבת אחת על כל יד, אינו צריך להגביה אותן, מכל מקום על פי הסוד נוהגים תמיד להגביה הידיים.

ב. אם נטל יד אחת ונגע בה בידו השנייה, שעדיין לא נטל אותה, צריך לנגב את היד ולחזור ליטול אותה. וזאת, אף אם שפך על היד כמות "רביעית" של מים בבת אחת.
וכן אם נטל שתי ידיו, ולפני הניגוב נגע בידיו מישהו אחר, שעדיין לא נטל ידיו,  צריך לנגבם ולחזור וליטלם. 
ואם כבר בירך, ייטול שוב בלי ברכה.

ג. יש אומרים שצריך לנגב הידיים לפני הנטילה, אם נגעו בידית הרטובה של הכלי, או לנגב את ידית הכלי לפני שיאחז אותה. ונכון לנהוג כך.




תרי"ג היום
ל"א. שלא לעשות צורות ואפילו לנוי, שנאמר: "לא תעשון אתי אלוהי כסף ואלוהי זהב"  
(שמות כ, כג).

הלכה יומית                                                           י"א בחשוון


דין הנטילה למי שמאכיל אחרים
שו"ע וילק"י ס' קס"ג-ד

א. מי שמאכיל מישהו אחר, והוא עצמו אינו אוכל - אינו צריך ליטול ידיו. אבל זה האוכל מידיו צריך נטילת ידיים, ואפילו שאינו נוגע במאכלים. כן הדין למי שאוכל במזלג או כף, הוא חייב בנטילה אף כי אינו נוגע במאכלים.

ב. מי שצריך להזמין אורח לסעודה, והאורח אינו שומר תורה ומצוות, נכון שיבקש ממנו בלשון רכה, או בדרך חכמה, שייטול ידיו ויברך. ואם אי אפשר הדבר, או יודע שלא ישמע לו, צריך לשקול בדעתו כיצד לנהוג. 
   לדוגמא, אם ראה שיש לאדם זה כבוד לתורה, ואם לא יגישו לו לאכול יבוא לידי איבה או להתרחקות יתר מהתורה, מותר לכבדו באכילה ושתייה אף כי אינו מברך. ואם אפשר יאמר - בלשון רבים - שיכוונו לברכותיו שלו, ויצאו בזה ידי חובה.

ג. במסעדות ובתי מלון שהסעודות ניתנות לאורחים בתשלום, מותר למכור אכילה ושתייה גם למי שאינם נוטלים ידיים ואינם מברכים.  


תרי"ג היום
ל"ב.  שלא להדיח אחרים לעבודה זרה, שנאמר: "לא ישמע על פיך" (שמות כג, יג).
ל"ג.  לשרוף עיר-הנידחת, שנאמר: "ושרפת באש את העיר" (דברים יג, יז).
י"ב בחשוון                          הלכה יומית


דיני הפסק בין נטילה ל"המוציא"
שו"ע וילק"י סי' קס"ה-ו

א. נכון להיזהר שמיד אחר נטילת ידיים לסעודה יברך את ברכת "המוציא". עם זאת, אם שמע בין הנטילה ו"המוציא" "קדיש" או ברכות וכדומה, מותר לענות עליהם.

ב. אם בני הבית רבים, מותר לו להמתין עד שייטלו כולם ידיהם, כגון בסעודת שבת, כדי שישמעו ממנו את "המוציא". מכל מקום יש לזרז בני הבית שלא יתעכבו. יש נוהגים במקרה כזה שהבוצע על הפת נוטל ידיו בין האחרונים כדי שלא יצטרך להמתין זמן רב.

ג. מי שעשה צרכיו לפני הסעודה ועתה צריך הוא ליטול ידיו לברכת "אשר יצר" וגם נטילת ידיים לסעודה. נכון שינהג כך: 
ייטול ידיו שלוש פעמים לסירוגין כמנהג הנטילה שלפני "אשר יצר" ויכוון בנטילה זו גם לסעודה. יברך "על נטילת ידיים" לסעודה, ינגב את ידיו ומיד יברך "אשר יצר" ואחר כך ייגש לברכת "המוציא", שאין ברכת "אשר יצר" הפסק בין הנטילה ל"המוציא". כן אפשר שיברך "אשר יצר" אחרי ברכת "המוציא", בתנאי שלא ישכח. 

תרי"ג היום
ל"ד. שלא לבנות את העיר הנידחת, שנאמר: "לא תבנה עוד"  (דברים יג, יז).
ל"ה. שלא ליהנות מכל ממון עיר הנידחת, שנאמר: "ולא ידבק בידך מאומה מן החרם" (שם יג, יח).
הלכה יומית                                                              י"ג בחשוון


מקום התפילה
שו"ע וילק"י סי' צ'

א. נכון שיזדרז האדם בהליכתו לבית הכנסת, וכן בהליכתו לשאר מצוות, שנאמר: "נרדפה לדעת את ה'". וכל שכן שלא יעצור בדרך לשיחה עם מישהו, או למטרה אחרת.

ב. לא יכנס לבית הכנסת בריצה, אלא יעצור מעט בכניסה, ואחר כך יכנס באימה, כמי שנכנס לפני מלך. גם ביציאתו לא ירוץ, שלא יהיה נראה כמי שבית הכנסת עליו כמשא כבד.

ג. ישתדל אדם להקדים לבית הכנסת, כדי שיהיה בין העשרה הראשונים. אבל, גם אם היו שם כבר עשרה, כל המקדים לבוא אחריהם - גדולה מעלתו.

ד. מצווה להיכנס לבית הכנסת בבוקר לאחר שהתעטף בטלית והניח תפילין, ומצווה זו קודמת למצווה להיות בין עשרה ראשונים. 
  בבתי כנסת רבים התקינו מקום מיוחד לפני דלת הכניסה, אשר בו יכולים להתעטף בטלית ולהניח תפילין לפני הכניסה.

תרי"ג היום
ל"ו. שלא להסית היחיד לעבוד עבודה-זרה, שנאמר: "ולא יוסיפו לעשות עוד כדבר הרע הזה" (דברים יג, יב).
ל"ז.  שלא לאהוב המסית, שנאמר: "לא תאבה לו" (שם יג, ט).
י"ד בחשוון                          הלכה יומית


מקום הראוי לתפילה
שו"ע וילק"י סי' צ'

א. אין להתפלל במקום פרוץ, כמו בשדה, מפני שבמקום הסגור והצנוע חלה על המתפלל אימת המלך ולבו נשבר יותר. 
מכל מקום, בדיעבד, אם התפלל במקום פרוץ - יצא ידי חובה. עם זאת, מותר בזמן הצורך להתפלל בחצר בית הכנסת. דין ה"כותל המערבי" כדין בית כנסת.

ב. אמרו חז"ל: "כל הקובע מקום לתפילתו אלוקי אברהם בעזרו" וזוכה שתפילתו מתקבלת יותר. לכן נכון שיקבע לו אדם מקום בבית הכנסת לתפילתו, וכל הארבע אמות (שני מטרים) שלידו נחשבים למקומו. עיקר הקביעות לתפילתו הוא לתפילת ה"עמידה", היינו ה"שמונה עשרה".  
גם אם מתפלל לפעמים בבית - יקבע לו שם מקום מיוחד ומתאים, שלא יפריעו לו.

ג. בדרך כלל עדיף להתפלל בבית כנסת גדול, שיש בו רוב עם, מאשר להתפלל בציבור קטן, כי ברוב עם הדרת מלך. אך, יש סיבות שנכון בגללן להעדיף מקום קטן, כגון, שמתפללים שם יותר בנחת או יותר בכוונה, או שהשליח ציבור הגון יותר או מדקדק יותר בביטוי המלים. 
כמו כן מי ש"משלים מניין" עדיף מתפילה ברוב עם. וכמובן יש להעדיף מקום בו מתפללים בנוסח אבותיו.



תרי"ג היום
ל"ח. שלא לעזוב שנאת המסית לעבודה-זרה, שנאמר: "ולא תשמע אליו" (דברים יג,ט).
ל"ט. שלא להציל את המסית, שנאמר: "ולא תחוס עינך עליו" (שם).
----------------------------------------------------------
לימוד היום לע"נ  עליזה יפרח בת חנה  ז"ל  ולע"נ  פרחה יפרח בת עזיזה  ז"ל
הלכה יומית                                                             ט"ו בחשוון


מקום הראוי לתפילה
שו"ע וילק"י סי' צ'

א. צריך שלא יהיה דבר החוצץ בין המתפלל "שמונה עשרה" לבין הקיר שבכיוון התפילה. יש דברים שאינם נחשבים חציצה, כגון: ארון וריהוט קבוע, ה"סטנדר" עליו מעמיד הסידור, וכן אדם אחר המתפלל לפניו. כמו כן, כל דבר שנמוך מעשרה טפחים (80 ס"מ) או ששטחו קטן מד' על ד' טפחים (24 על 24 ס"מ), כל אלה אינם חוצצים.

ב. אין להתפלל מול ראי, אבל מותר להתפלל מול חלון זכוכית או קיר מבריק, אפילו שנראית עליו צורת אנשים.

ג. אין לתלות תמונות או ציורים על קירות בית הכנסת או החלונות, במיוחד לא בכותל המזרח, מכיוון שבכל אלה יש לבלבל את כוונת המתפללים.

ד. לא יתפלל אדם תוך ארבע אמות שמסביב לאביו או לרבו המובהק (שני מטר). ודין זה גם כשמתפללים בציבור. ואם אביו או רבו מתפלל במקום גבוה, כגון על בימת בית הכנסת - מותר.

תרי"ג היום
מ'.  שלא ללמד זכות על המסית לעבודה זרה, שנאמר: "ולא תחמול"  (דברים יג,ט).
מ"א. שלא להימנע מללמד חובה על המסית, שנאמר: "ולא תכסה עליו" (שם).
----------------------------------------------------------
לימוד היום לע"נ  תואתי חסן גלאמין  ז"ל  ולע"נ  פנינה בת יעל בן יעקב  ז"ל
ט"ז בחשוון                          הלכה יומית


הלכות בית הכנסת
שו"ע וילק"י סי' ק"נ

א. כל יישוב שיש בו עשרה מישראל צריכים להכין להם מקום שיתכנסו בו לתפילה.

ב. נכון שבית הכנסת יהיה גבוה מבתי העיר, אבל המקילים בכך, יש להם על מי שיסמכו, במיוחד בארץ ישראל.

ג. יש לבנות את בית הכנסת עם חלונות, ונכון שיהיו לצד מזרח -  צד התפילה, ואם אפשר יעשו שניים עשר חלונות.

ד. את התיבה יש לבנות באמצע בית הכנסת, ובדיעבד - אין להחמיר. 

ה. מנהג קהילות האשכנזים לעשות "עמוד תפילה" לשליח ציבור בסמוך לארון הקודש בגובה רצפת בית הכנסת. זאת, מלבד הבימה במרכז עליה קוראים את התורה.



תרי"ג היום
מ"ב. שלא להתנבא בשם עבודה-זרה, שנאמר: "ואשר ידבר בשם אלוהים אחרים וגו'" 
(דברים יח,כ).
מ"ג. שלא לשמוע לדברי המתנבא בשמה, שנאמר: "לא תשמע אל דברי הנביא ההוא" (שם יג, יד).
הלכה יומית                                                               י"ז בחשוון


הלכות בית הכנסת
שו"ע וילק"י סי' ק"נ

א. המחיצה לעזרת הנשים בבית הכנסת צריכה להיות גבוהה ולא שקופה, כך שהגברים לא יראו את הנשים. כן רצוי שהכניסה לעזרת הנשים תהיה נפרדת ככל האפשר מהכניסה הראשית של הגברים.

ב. אין לבנות בית כנסת בצורת בתי בידור ושעשועים, אלא - כשאר בתי הכנסת לפי המסורת.

ג. מקום שהוא קבוע לדברי פריצות והוללות, כמו קולנוע וכדומה, אין ראוי לשכור אותו לתפילה בימים הנוראים ומועדי השנה, כיוון שהוא קבוע עדיין לדברים מכוערים. אבל מותר לקנות מקום כזה ולהפוך אותו לבית כנסת קבוע, עם עריכת השינויים הנדרשים.

ד. מותר להפוך בית מרחץ לבית הכנסת. וזאת ע"י שינויים שיעשו בגופו של המבנה. כן הדבר לגבי רפת בקר וכדומה.


תרי"ג היום
מ"ד. שלא להתנבא בשקר, אפילו בשם ה', שנאמר: "אשר יזיד לדבר דבר בשמי וגו'" 
(דברים יח, כ). 
מ"ה. שלא לפחד מהריגת נביא שקר, שנאמר: "לא תגור ממנו" (שם יח, כב). 
----------------------------------------------------------
לימוד היום לע"נ  יוסף סעדה בן כלימה  ז"ל
י"ח בחשוון                          הלכה יומית


הלכות בית הכנסת
שו"ע וילק"י סי' ק"נ

א. אין לקבוע מראות על כותלי בית הכנסת, וכן אין להתפלל מול ראי אף בבית או במקומות אחרים.

ב. מותר לתלות ראי בפרוזדור בית הכנסת, מעל הכיור לנטילת ידיים.

ג. יש להימנע מציור בעלי חיים על חלונות בית הכנסת או הקירות שלו. ובדיעבד, אם היו ציורים אלה מעל גובה קומת אדם, אפשר להשאירם.

ד. מותר לתלות תמונות של רבנים וגדולי ישראל על כותלי הפרוזדור של בית הכנסת, אך לא בתוכו. 

ה. לא נכון עושים אלה הרוקמים על הפרוכת של ארון הקודש צורות של אריות, או צורות בעלי חיים של שניים עשר השבטים וכדומה, מכל מקום אין זה מנהג הספרדים.


תרי"ג היום
מ"ו. שלא להישבע בשם עבודת-כוכבים, שנאמר: "ושם אלוהים אחרים לא תזכירו"  (שמות כג, יג).

הלכה יומית                                                            י"ט בחשוון


הלכות בית הכנסת
שו"ע וילק"י סי' ק"נ

א. כאשר מסיימים בניית בית הכנסת נוהגים לחנוך אותו בחגיגיות, עם דברי תורה לחיזוק שמירת תורה ומצוות. אין לברך על האירוע "שהחיינו", אבל אפשר שהגבאי או הרב ילבשו בגד חדש או יאכלו פרי חדש ויברכו עליו "שהחיינו" ויכוונו גם על בית הכנסת.

ב. מותר לחנוך בית כנסת בחול המועד ואין בזה משום "אין מערבין שמחה בשמחה". 

ג. בית הכנסת ובית המדרש שאין בהם דירת מגורים - פטורים ממזוזה, אבל נהגו לקבוע בהם מזוזה ללא ברכה.

ד. אין לקבוע בבית הכנסת, וכן במקום אחר, מנורה עם שבעה קנים, בדומה למנורת המקדש. אבל, אם כבר קבעו שם מנורה כזו - אפשר להשאיר אותה.



תרי"ג היום
מ"ז.  שלא לעשות מעשה אוב, שנאמר: "אל תפנו אל האובות"  (ויקרא יט, לא).
מ"ח. שלא לעשות מעשה ידעוני, שנאמר: "ואל היידעונים" (שם).
כ' בחשוון                             הלכה יומית


הכותל המערבי
שו"ע וילק"י סי' קנ"א

א. אמרו רבותינו, כי מעולם לא זזה שכינה מכותל מערבי של בית המקדש, וכן שנשבע לו הקב"ה לכותל - שאינו חרב לעולם.

ב. המתפלל בכותל המערבי הרי הוא כמתפלל לפני כסא הכבוד, שמשם פתח פתוח לשמוע ולקבל תפילותיהם של ישראל.

ג. יש לנהוג אצל הכותל המערבי כבמקום קדוש, לפחות כמו בית הכנסת, ולהתפלל שם באימה וביראה. כן מצווה לנשק אבני הכותל ולחונן את עפרה, שנאמר: "כי רצו עבדיך את אבניה ואת עפרה יחוננו".

ד. יש לבוא אל הכותל בלבוש צנוע ההולם את המקום הקדוש.
בכניסה אל הכותל נמצאים מתקנים לנטילת ידיים וכן לקבלת כיפות. אצל הנשים אפשר לקבל מטפחות וצעיפים לצניעות.


תרי"ג היום
מ"ט. שלא להעביר למולך, שנאמר: "ומזרעך לא תיתן להעביר למולך" (ויקרא יח, כא).
נ. שלא להקים מצבה, שנאמר: "ולא תקים לך מצבה" (דברים טז, כב).
הלכה יומית                                                           כ"א בחשוון


הכותל המערבי
שו"ע וילק"י סי' קנ"א

א. אין לבוא אל הכותל המערבי לשם טיול או לשם צילומים בלבד. כן אסור לאכול ולשתות שם. אם עושים שם בר מצווה וכדומה, טוב שלא לכבד שם בממתקים ומגדנות, אלא מחוץ לתחום הכותל.

ב. יש להיזהר שלא לנתץ אפילו חלק קטן מאבני הכותל, וכן לא לקחת עפר מבין נדבכי הכותל. אולם, מותר לחתוך בזהירות את העשבים הגדלים בין האבנים שם, כי אין שום קדושה בעשבים אלה.

ג. אסור להיכנס לשטח הר הבית, מפני שכולנו טמאי מתים, והנכנס לשם בזמן הזה מתחייב באיסור כרת. כן אסור לטוס מעל הר הבית, כי קדושתו עולה ובוקעת עד הרקיע.

ד. יש האומרים שהם יודעים בדיוק את המקומות על הר הבית בהם אסור או מותר להיכנס. אך לדעת רוב הפוסקים אין אנו בקיאים בכך ולכן חובה להחמיר ולא להיכנס שם לשום מקום.

תרי"ג היום
נ"א. שלא להשתחוות על אבן משכית, שנאמר: "ואבן משכית לא תתנו בארצכם" (ויקרא כו, א).
נ"ב. שלא לטעת אשרה, שנאמר: " לא תיטע לך אשרה וגו'"  (דברים טז, כא).
כ"ב בחשוון                          הלכה יומית


הלכות בית הכנסת
שו"ע וילק"י סי' קנ"א

א. בית הכנסת ובית המדרש הם מקומות קדושים ולכן אין לנהוג בהם שחוק וקלות ראש, כמו כן אסור לדבר בהם דברים בטלים, ובזוהר הקדוש הפליג מאד בעונש המדברים שם דברים בטלים.

ב. הנוהגים לחלק בבית הכנסת מיני מזונות ופירות ב"אזכרות", אין בזה איסור. ויש נוהגים להעמיד אדם ליד הכניסה שיחלק את הפירות לכל היוצא.

ג. אסור לעשן בבית הכנסת, ומן הראוי שלא לעשן כלל, אולם מותר לשאוף שם טבק הרחה.  

ד. אין לקיים בבית הכנסת אירועים שיש בהם פגיעה בכבוד המקום וקדושתו, כגון שיש באירוע תערובת נשים וגברים. 
יש האוסרים לערוך בבית הכנסת חתונות, ויש מקילים בתנאים מסוימים.


תרי"ג היום
נ"ג.  לאבד עבודת-כוכבים וכל הנעשה בשבילה, שנאמר: "אבד תאבדון וגו'" (דברים יב, ב).
נ"ד. שלא ליהנות בעבודת כוכבים ומשמשיה, שנאמר: "ולא תביא תועבה אל ביתך" (שם ז, כו).
הלכה יומית                                                              כ"ג בחשוון


איסור תולעים
שו"ע וילק"י יור"ד סי' פ"ד

א. אסור מן התורה לאכול שקצים ורמשים למיניהם, והאוכל מהם מטמא את נפשו, שנאמר: "ונטמתם בם".

ב. כל תולעת אסורה, אף אם היא זעירה ביותר, כל שניתן לראות אותה ע"י התבוננות היטב. אבל, תולעים הנראים רק ע"י זכוכית מגדלת אין בהם איסור. תולעים שאינם נראים רק בגלל שהצבע שלהם דומה לצבע העלים או הפרי, גם הם אסורים.

ג. פירות שמצויים בהם תולעים, כגון תאנים, יש לבדוק אותם לפני האכילה. אבל בפירות שאין מצויים בהם תולעים, כגון בוטנים או שקדים, אין צורך בבדיקת כל בוטן ובוטן, אלא אם כן הם ישנים או מעופשים.

ד. אם נמצאה תולעת בחלק מהפרי, אין הפרי כולו נאסר בכך, אלא די שיסירו את החלק עם התולעת והשאר מותר באכילה.


תרי"ג היום
נ"ה. שלא ליהנות בציפוי הנעבד לעבודה-זרה, שנאמר: "לא תחמוד כסף וזהב עליהם"  
(דברים ז, כה).
נ"ו. שלא לכרות ברית לעובדי עבודת-כוכבים, שנאמר: "לא תכרות להם ברית" (שם ז, ב).
----------------------------------------------------------
לימוד היום לע"נ  עמישדי (עמי) חסון בן יהודה וכיריה  ז"ל
כ"ד בחשוון                          הלכה יומית


איסור תולעים בירקות
שו"ע וילק"י יו"ד סי' פ"ד

א. יש ירקות עלים, כגון חסה ונענע, שהתולעים מצויים בהם ביותר, אלה צריכים בדיקה רבה כדי להינצל מהתולעים שבהם, לפיכך יש הנמנעים לגמרי מאכלתם.  
  אולם, ירקות שגודלו בתנאים מיוחדים ללא תולעים, אפשר לסמוך עליהם והם מותרים, ועל הצד היותר טוב יש לבדוק גם אותם ולשוטפם היטב במים.

ב. פטרוזיליה ושמיר יבשים, הנמכרים תחת השגחה של רבנות מוכרת - אין בהם איסור תולעים.

ג. תבשיל ירקות שמצאו בו תולעת אחת או שתיים, יש להשליך את התולעים והשאר כשר. אבל אם נמצאו שלושה תולעים ויותר - הרי כל התבשיל אסור. ונכון להחמיר בכך גם לגבי נמלים וזבובים.





תרי"ג היום
נ"ז. שלא לחון את שבעת העמים, שנאמר: "ולא תחונם" (דברים ז, ב).
נ"ח.  שלא ישבו בארצנו, שנאמר: "לא ישבו בארצך" (שמות כג, לג).
----------------------------------------------------------
לימוד היום לע"נ  נעימה בת גורג'יה ויוסף דשת  ז"ל
הלכה יומית                                                           כ"ה בחשוון


מהלכות שמירת הנפש
שו"ע וילק"י יו"ד סי' קט"ז

א. אוכל או משקה שהונחו תחת המיטה וישנו עליה, אין להתירם לאכילה או שתייה, אלא אם יש בזה הפסד מרובה.

ב. שימורי בצלים בקופסאות סגורות, מותרים אף שעבר עליהם לילה.

ג. אין להשתמש בנעליים שהיו על המת בשעת פטירתו, אבל בשאר נעליים ובגדים מותר.

ד. מותר לעקור עצי פרי לצורך חשוב, כגון הרחבת הדירה, וטוב לעשות זאת ע"י גוי.

ה. מותר לבן ישיבה לשאת בת כהן. 
אין להשיא את בנו או את בתו למי שאינם שומרי תורה ומצוות.





תרי"ג היום
נ"ט. שלא לנהוג במנהגי הגויים וכמלבושיהם, שנאמר: "ולא תלכו בחוקות הגויים" (ויקרא כ, כג).
----------------------------------------------------------
לימוד היום לע"נ  משה מגן-דוד בן רבקה ויחזקאל  ז"ל  ולע"נ  יעקב חלפון בן זמרודה  ז"ל 

כ"ו בחשוון                           הלכה יומית


מנהגי אכילת דגים עם חלב או עם בשר
שו"ע וילק"י

א. יש להימנע מאכילת דגים יחד עם חלב או גבינה, משום חשש סכנה. אין להפחית מחשיבות אזהרה זו של רבותינו, כי אמרו: "חמירא סכנתא מאיסורה", כלומר הזהירות מדבר שיש בו סכנה צריכה להיות גדולה וחמורה יותר מזו של אכילת דברים האסורים מן הדין. 

ב. בקהילות האשכנזים יש נוהגים להקל באכילת דגים עם חלב ומוצריו. כן יש בקהילות הספרדים שלא החמירו באכילת דגים בחמאה, וכל אדם יחזיק במנהגי אבותיו.

ג. אין לאכול בשר ודגים יחד, אבל מותר לשניים לאכול על שולחן אחד, זה בשר וזה דגים, ואין צורך בהנחת סימן היכר ביניהם, כפי שנהוג לעשות לגבי בשר וחלב.

ד. נוהגים להקל בטיגון דגים במחבת בשרית נקייה, ואפילו טיגנו בה בשר באותו יום. אסור לצלות דגים ובשר בתנור אחד.


תרי"ג היום
ס'. שלא לנחש, שנאמר: "לא תנחשו" (ויקרא יט, כו).
ס"א. שלא לקסום, שנאמר: "לא ימצא בך… קוסם קסמים" (דברים יח, י).
הלכה יומית                                                              כ"ז בחשוון


מדיני קריאת התורה
שו"ע וילק"י סי' קל"ה

א. משה רבנו התקין להם לישראל שיקראו בתורה ביום שבת ובשני וחמישי, כדי שלא יעברו שלושה ימים בלי קריאת התורה.
  עזרא הסופר התקין את מספר העולים בתורה, ושלא יקראו פחות מעשרה פסוקים.

ב. זמן קריאת התורה הוא רק ביום. לכתחִילה אין להוציא ספר תורה לקריאה לפני זמן "עלות השחר". עם זאת, יש להקל לפועלים משכימי קום לקרוא בתורה גם לפני עלות השחר, במקרים שאחרת לא יקראו כלל בתורה.

ג. ציבור שלא קרא בתורה בשחרית של שבת, יקרא בשבת הבאה את שתי הפרשות, לפי הסדר הבא:
הכהן, או העולה ראשון, יקרא בתורה את כל הפרשה של השבוע שעבר וימשיך גם שלושה פסוקים מפרשת שבוע זה, ואחריו הלוי והאחרים ישלימו את הקריאה כרגיל.  



תרי"ג היום
ס"ב. שלא לעונן, שנאמר: "ולא תעוננו" (ויקרא יט, כו).
ס"ג. שלא לחבור חבר, שנאמר: "וחובר חבר" (עושה לחשים)  (דברים יח, יא).
כ"ח בחשוון                         הלכה יומית


מדיני העברת ספר תורה
שו"ע וילק"י סי' קל"ה

א. אין להעביר ספר תורה ממקום למקום, אלא במקרים של צורך מיוחד. אם המקום השני אינו רחוק צריכים ללוות את הספר לפחות עשרה אנשים. 
  כאשר מעבירים אותו למרחק גדול נכון שיפסלו את הספר ע"י התרת רוב התפרים בין שתי יריעות, ויש נוהגים לפסול ע"י כיסוי מספר אותיות בשעווה וכדומה. באופן זה מותר להעביר את הספר גם ללא מלווים, וכשמגיעים למקום החדש מתקנים את מה שפסלו.

ב. יש להקל להביא ספר תורה לבית האבלים, המתפללים שם בימי ה"שבעה", ונכון ליחד לספר מקום מכובד. כאשר אין ספר תורה בבית האבלים, נוהגים שהקהל הולך אחרי התפילה לבית הכנסת לשמוע קריאת התורה. 

ג. מותר להוציא ספרי תורה לרחובה של עיר ביום שמחת תורה ולכבודה. כן מותר להוציאם במוצאי "שמחת תורה" ל"הקפות שניות".


תרי"ג היום
ס"ד.  שלא לדרוש אל המתים, שנאמר: "ודורש אל המתים" (דברים יח, יא).
ס"ה.  שלא לשאול באוב, שנאמר: "ושואל אוב"  (שם).
הלכה יומית                                                           כ"ט בחשוון


מדיני העולים לקריאת התורה
שו"ע וילק"י סי' קל"ה

א. ביום שני וחמישי ושבת במנחה עולים רק שלושה עולים, ואין להוסיף עליהם. במקרה שיש שני חתנים בבית הכנסת, יעלה רק אחד מהם "שלישי" והחתן השני יכובד בדבר אחר, אבל טוב יותר אם הכהן יצא מבית הכנסת וכך יהיה אפשר לשני החתנים לעלות.

ב. אף על פי שבכל הכיבודים יכול הכהן להעביר הכיבוד לתלמיד חכם גדול ממנו בתורה, הרי בעניין עליית לתורה מנהג בכל ישראל להעלות כהן ראשון לתורה.

ג. אם אין כהן, מעלים ישראל במקום כהן. אם רוצה הלוי לעלות ראשון במקום כהן הדבר אפשרי, אבל אז יש להכריז: 
"אין כאן כהן, יעלה לוי במקום כהן". 

ד. מי שעלה לתורה בבית כנסת אחד ובאותו יום הזדמן גם לבית כנסת אחר וכיבדו אותו לעלות לתורה - מותר לו לעלות.



תרי"ג היום
ס"ו.  שלא לשאול בידעוני, שנאמר: "וידעוני" (דברים יח, יא).
ס"ז.  שלא לכשף, שנאמר: "ומכשף" (שם יח, י).
 
ל' בחשוון                             הלכה יומית


מספר ימי חודש חשוון אינו קבוע. יש בו בדרך כלל עשרים ותשעה יום, אך לפעמים יש בו שלושים יום. בשנים שיש בחודש רק עשרים ותשעה ימים, יש לדלג על עמוד זה.

"לא תגנובו"
שו"ע וילק"י

איסור גניבה וגזילה הוא מן המצוות ה"שכליות" - שהשכל מקבל אותן. עם זאת, יש הבדל בדיני מצווה זו בין מה שהתורה מצווה אותנו, לבין מה שמקובל באומות העולם. לדוגמא:
א.	אסור לגנוב או לגזול אפילו דבר שערכו פחות מפרוטה, בין מיהודי ובין מגוי, בין מאדם מבוגר ובין מקטן (שאינו בר מצוה).
ב.	אסור לגנוב או לגזול אפילו אם המטרה היא להחזיר את הגניבה לבעלים.
ג.	אסור לגנוב גם לשם מטרה טובה, כגון הרואה את חברו מפוזר, שאינו שומר על חפציו, והוא לוקח ממנו חפץ כדי ללמדו לשמור על חפציו, ואחר כך מחזיר לו אותו.
ד.	הנכנס לחנות, כגון לחנות פיצוחים, ומבקש מהמוכר לטעום מן הדברים. המוכר מרשה, והוא טועם מזה ומזה. הדבר מותר במקרה שהוא טועם כדי לקנות, אבל אם אין כוונתו לקנות - הרי זה גזל. והטעם, כי המוכר מוחל למי שרוצה לטעום על מנת לקנות, אבל לא למי שטועם סתם וגורם לו הפסד.
ה.	מי שבא לקנות משהו ומפציר במוכר שיוריד לו את המחיר, זה מותר כנהוג בשוק. אבל, אם מפציר בו יותר מדי מתוך ידיעה שהמוכר יוריד את המחיר מתוך כבוד או בושה מהקונה - הדבר אסור.
 
ראש חודש                                                                            א' בכסלו


איסור "אבק לשון הרע"
עפ"י ה"חפץ חיים"

א. יש דיבורים אשר מדין התורה אינם לשון הרע, אבל חכמים אסרו אותם משום "אבק לשון הרע". כגון, מי שבעצמו אינו אומר לשון הרע, אלא שדבריו עלולים לגרום שאחרים ידברו רע - אסור. ואם גרם למישהו שידבר לשון הרע ממש, הרי עובר גם על איסור מן התורה: "לפני עיור לא תיתן מכשול".

ב. אסור להרבות בסיפורי שבח על אדם, שמתוך כך עלול הוא, או אחד השומעים, לבוא לידי סיפור דברים בגנותו.

ג. אסור גם לרמוז דבר של לשון הרע, כגון אם שאלו אותו משהו על פלוני, אסור לו לענות בנוסח: "אני לא רוצה לדבר עליו לשון הרע", שמזה ברור שיש משהו בגנותו.

ד. אסור לספר בשבחו של אדם בפני מי ששונא אותו, או בפני רבים, שמא יבוא השונא להעיר דברים בגנותו.




תרי"ג היום
ס"ח.  שלא להקיף פאת הראש, שנאמר: "לא תקיפו פאת ראשכם" (ויקרא יט, כז).
ס"ט.  שלא להשחית פאת הזקן, שנאמר: " ולא תשחית את פאת זקנך (שם).
ב' בכסלו                             הלכה יומית


קדושת בית הכנסת
שו"ע וילק"י סי' קנ"א

א. מותר לקיים אסיפה ציבורית בבית הכנסת, שהיא לצורך מצווה, כגון לחיזוק התורה או להתקין דברים לחיזוק הדת בעיר. מכל מקום אם אפשר עדיף לעשות זאת במקום אחר, או בעזרת הנשים. 

ב. מצד הדין אין מניעה לערוך נישואין בבית הכנסת, ובלבד שיקפידו מאד על קדושת המקום, ולעשות הפרדה מוחלטת בין גברים ונשים.

ג. בסעודות מצווה הנערכות בבית הכנסת, וכן בחול המועד לצורך שמחת הרגל - מותר להביא גם נגנים וכלי שיר, אשר ינגנו וישירו שירי קודש, והכול יהיה על טהרת הקודש.

ד. ברור שיש למנוע קריאת עיתונים בבית הכנסת, ואפילו כאלה שהתירו הרבנים לקרוא. ובשבת אין לקרוא אף עלוני קודש שיש בהם פרסומות.


תרי"ג היום
ע'.  שלא יעדה איש עדי אשה, שנאמר: "ולא ילבש גבר שמלת אשה"  (דברים כב, ה).
ע"א.  לא יהיה כלי גבר על אשה, שנאמר: "לא יהיה כלי  גבר על אשה" (שם).
הלכה יומית                                                                         ג' בכסלו


קדושת בית הכנסת
שו"ע וילק"י סי' קנ"א

א. אין לערוך הרצאות של חול בבית הכנסת, וכל שכן קונצרטים וכיוצא באלה. אולם, אם ההרצאה כוללת דברי תורה לחיזוק ועידוד שמירת תורה ומצוות - מותר. כן מותר למסור שיעורים לנשים בבית הכנסת בזמן שאין נמצאים שם גברים, או בהפרדת מחיצה ביניהם.

ב. חייל, או איש ביטחון, הצריך להחזיק נשק, רצוי מאד שבכניסתו לבית הכנסת יצניע אותו, כגון שיכסה אותו תחת בגדיו.
ג. עיוור ההולך עם כלב הנחייה, ישאיר את הכלב מחוץ לבית הכנסת. כמו כן אין להכניס לבית הכנסת אופניים, אך אם יש חשש גניבה, מותר להכניסם לחדר סמוך או למטבח.

ד. לפני הכניסה לבית הכנסת ידאג אדם לבטל כל דבר העלול להפריע לו בזמן התפילה. במיוחד יש לכבות טלפונים ניידים. איש ביטחון וכדומה, החייב להיות מוכן לקריאה, יעמיד את הפלפון במצב "רטט", את השיחה נכון שיערוך מחוץ לאולם התפילה.

תרי"ג היום
ע"ב.  שלא לכתוב קעקע בגוף, שנאמר: "וכתובת קעקע לא תתנו בכם" (ויקרא יט, כח).
ע"ג.  שלא להתגודד (לשרוט הגו), שנאמר: "לא תתגודדו" (דברים יד, א).
ד' בכסלו                             הלכה יומית


קדושת בית הכנסת
שו"ע וילק"י סי' קנ"א

א. דירה בבית משותף שהוקדשה לבית הכנסת, מותר לגור בקומה שמעליה, אבל בשטח שמעל ארון הקודש, אין להשתמש, ויניחו באותו מקום ארון בגדים וכדומה.

ב. נכון להיזהר שלא לעשות בית כנסת תחת דירתו של גוי, ובדיעבד יש להקל, ובפרט אם הוא שם לזמן עראי.

ג. בתכנון כל בית כנסת חייבים להתייעץ עם רב, כדי שלא יעשו דבר בניגוד להלכה. כן יש להתייעץ בעניין הריהוט וצורת הנחתו, שיהיה כמסורת הקהילה המקומית.

ד. נכון להחמיר שלא להראות לתיירים ומבקרים נוכרים את ספרי התורה שבארון הקודש. אבל, אם יש חשש שהדבר יגרום לשנאה, אפשר להקל ע"י שהישראלי הפותח את הספר יקרא בו לפחות פסוק אחד, כך שלא תהיה פתיחתו לשווא.




תרי"ג היום
ע"ד.  שלא לעשות קורחה על מת, שנאמר: "ולא תשימו קורחה בין עיניכם למת" (דברים יד, א).

הלכה יומית                                                                      ה' בכסלו


קדושת בית הכנסת
שו"ע וילק"י סי' קנ"ב

א. בית כנסת שנתרבו בו המתפללים, רשאים להרוס אחד הקירות הפנימיים כדי להרחיב את האולם, ואין בזה חשש איסור הריסה. אם אפשר יבנו תחילה את הקיר החדש ואחר כך יהרסו את הקיים.

ב. אם בהרחבת בית הכנסת רוצים לצרף לו את המקום שהיו בו חדרי נוחיות - מותר לעשות זאת, כיוון שעוקרים את האסלה ואת הצנרת, וכן מחליפים את המרצפות, כך שלא ניכר כלל מה שהיה כאן.

ג. אם בהרחבה בית הכנסת נוצר מצב שהנוחיות בקומה השנייה תהיה מעל אולם התפילה, נכון שיעשו באותו מקום תקרה כפולה עם חלל של שלושה טפחים לפחות. אף זאת חייבים לעשות בהתייעצות עם הרב.

ד. מותר להרוס חלק מקירות בית הכנסת על מנת לעשות שם חלונות, כדי שיכנסו אור ואויר לתועלת המתפללים.


תרי"ג היום
ע"ה. שישוב החוטא מחטאו לפני ה' ויתוודה, שנאמר: "והתוודו את חטאתם אשר עשו" 
(במדבר  ה, ז).
----------------------------------------------------------
לימוד היום לע"נ טובה בת ישעיה ופורחה ז"ל  ולע"נ נפתלי קנופף בן יצחק ומרים ז"ל
ו' בכסלו                              הלכה יומית


דיני ארון הקודש
שו"ע וילק"י ס' קנ"ד

א. אין לאדם לשבת או לעמוד כאשר גבו מופנה אל ארון הקודש שיש בו ספרי תורה. אולם, לצורך מצווה ודרך ארעי - הדבר מותר, כגון הדרשנים בדברי תורה לפני הציבור, או הכוהנים בשעה שמברכים את הקהל.

ב. יש אומרים שמותר להניח בארון הקודש גם תשמישי קדושה אחרים, כגון טלית ותפילין וחומשים וכדומה, אך טוב יותר להניחם בחלק התחתון של הארון, שלא במקום הספרי תורה, או בארונות המיוחדים להם.

ג. ארון קודש שהחליפוהו בחדש, יש מקילים להניח בישן ספרי תפילה, חומשים וכדומה, וזה עדיף מאשר לגנוז אותו. כמו כן מותר למכור אותו והכסף ישמש לדברי קדושה.

ד. מותר להתקין מכשיר אזעקה בתוך ארון הקודש, כדי למנוע פריצה.


תרי"ג היום
ע"ו.  לקרוא קריאת שמע פעמיים ביום, שנאמר: "ובשכבך ובקומך" (דברים ו, ז).
ע"ז.  לעבוד את ה' בתפילה בכל יום, שנאמר: "ועבדתם את ה' אלוקיכם" (שמות כג, כה).
הלכה יומית                                                                          ז' בכסלו


דיני הפרוכת
שו"ע וילק"י סי' קנ"ד

א. יש נוהגים לפרוס פרוכת נוספת בפנים ארון הקודש, אחרי הדלתות. אין הדבר חובה מן הדין וגם אינו אסור.

ב. ארון קודש מפואר שהובא מחוץ לארץ ונקבע בבית כנסת בארץ, ורצו הגבאים להסיר מעליו את הפרוכת, כדי שיראו את יופי הדלתות - אין להתיר זאת, וגם בדיעבד יש להחזיר את הפרוכת.

ג. אין לצייר על הפרוכת דמויות אריות או בעלי חיים אחרים, וכן לא להניח כאלה על ארון הקודש, ויש בקהילות האשכנזים שהקלו בכך.

ד. יש נוהגים להשתמש בפרוכות של ארון הקודש לצורך עיטור דפנות הסוכה, וכן יש נוהגים לפרוס פרוכת בבית החתן והכלה - אין בכך איסור, שכן יש צד מצווה בזה.




תרי"ג היום
ע"ח. ברכת הכוהנים לישראל בכל יום, שנאמר: "כה תברכו את בני-ישראל" (במדבר ו, כג).
----------------------------------------------------------
לימוד היום לע"נ  פנינה ברדה בת עמוס ואסתר לאורה  ז"ל
ח' בכסלו                             הלכה יומית


עונג שבת
שו"ע וילק"י סי' רמ"ב

א. בעשרת הדיברות נאמר: "זכור את יום השבת", ובפעם השנייה נאמר: "שמור את יום השבת".
"זכור" - כנגד מצוות עשה של השבת, "שמור" - כנגד מצוות לא תעשה.
  
ב. בין מצוות העשה של השבת נמצא גם "עונג השבת", כדברי הנביא ישעיהו: "וקראת לשבת עונג". ועונג זה הוא גם בענייני הרוח והנשמה וגם בענייני הגוף. יתירה מזו, ההנאות הגופניות, כאשר הן באות לכבוד שבת, הן הופכות לצורכי הנשמה. 
   עונג שבת כולל כל דבר המהנה את האדם, ובלבד שהוא דבר מותר מצד עצמו ולא יהיה בו חילול שבת, כגון: באכילה ושתייה של דברים מיוחדים ומשובחים, בלבוש נאה ומכובד, בשירה וזימרה  ואף בשינה.

ג. אף כי אין חובה לאכול או לשתות דברים מסוימים בשבת, מי שיכול ישתדל לאכול דגים בכל  אחת מהסעודות, וכן בשר בקר או עוף. כמו כן ישתה יין ומשקאות טובים אחרים. ומי שאין לו כסף לשלוש סעודות, נכון שייקח הלוואה, או יקיים שתי סעודות בלבד. 
 
תרי"ג היום
ע"ט.  שיהיו התפילין על הראש, שנאמר: "והיו לטוטפות בין עיניך" (דברים ו, ח).
פ'. לקשור התפילין על היד, שנאמר: "וקשרתם לאות על ידך" (שם).
הלכה יומית                                                                      ט' בכסלו


נוכרי בבית ישראל
שו"ע וילק"י סי' רמ"ד, ש"ז

א. יש בתים המחזיקים עוזרת בית נוכריה, במיוחד בחו"ל, ועתה נפוץ גם בארץ שאנשים מוגבלים מקבלים עוזר או עוזרת נוכריה. הדבר מצריך לימוד עניינים שונים, במיוחד בקשר להלכות שבת ודיני בישולי נוכרים.
  
ב. למרות שהגוי אינו מצווה על שמירת שבת, ההלכה קובעת כלל בסיסי: כל מלאכה שאסור ליהודי לעשות בשבת - אסור גם לומר לגוי לעשות אותה למענו.
אסור לדוגמא לומר לנוכריה לשטוף את כלי האוכל במדיח חשמלי, אבל מותר לומר לה סתם לשטוף את הכלים, גם אם היא תחליט מדעת עצמה לשטוף אותם במכונה, ויש מחמירים גם בכך. לעומת זאת, אין לומר לעוזרת לשטוף כלים של סעודה שלישית, שהרי גם ליהודיה זה אסור. 

ג. כאשר הגוי אינו שכיר של היהודי, אלא עצמאי העושה מלאכתו בקבלנות, יש להקל יותר. כגון, מותר לתת את המכונית למוסך של נוכרים, לפני שבת, אפילו אם יודע שיעשו את התיקונים ביום שבת. 


תרי"ג היום
פ"א. לקבוע מזוזה בפתחי השערים, שנאמר: "וכתבתם על מזוזות ביתך ובשעריך" (דברים ו, ט).
----------------------------------------------------------
לימוד היום לע"נ  ראובן (בינו) חדד בן מרגריטה  ז"ל  ולע"נ  מסעודה לביא בת חוה  ז"ל
י' בכסלו                              הלכה יומית


טלפון בשבת
שו"ע וילק"י סי' ש"ז

א. אסור להשתמש בטלפון בשבת, הן לחייג והן לקבל שיחות. אם מצלצל בבית הטלפון אסור להרים את השפופרת. זאת, גם לגבי טלפונים ניידים. רבים נוהגים לנתק את הטלפנים בערב שבת.

ב. המקבל צלצול טלפון במוצאי שבת, והוא יודע שהמצלצל הוא יהודי בחו"ל, כגון באמריקה, מקום אשר בו עדיין שבת - הרי זה לא ירים את השפופרת, ואם מרים הרי הוא מסייע בידי עוברי עבירה.

ג. מותר לתושב ישראל לשלוח פקס במוצאי שבת אל קרובו באמריקה, למרות ששם עדיין שבת, ובתנאי שיודע שקרובו לא יוציא את הפקס ולא יקרא בו עד מוצאי שבת שלהם.

ד. מותר לישראלי לצלצל במוצאי שבת לגוי בחו"ל, אפילו ששם עדיין שבת. ומותר אפילו לומר לאותו גוי לעשות משהו אשר ליהודי שם אסור לומר לו לעשות. זאת, כיוון שהולכים לפי מקום האומר. 


תרי"ג היום
פ"ב.  לכתוב כל איש ספר תורה לעצמו, שנאמר: "כתבו לכם את השירה הזאת" (דברים לא, יט).
פ"ג.  המלך יכתוב ספר שני לעצמו, שנאמר: "וכתב לו את משנה התורה הזאת" (דברים יז, יח).
----------------------------------------------------------
לימוד היום לע"נ  משה עטיה בן גמרה  ז"ל
הלכה יומית                                                                י"א בכסלו


מלאכה בערב שבת
שו"ע וילק"י סי רנ"א

א. אמרו רבותינו, כי כל העושה מלאכה בערב שבת, מזמן ה"מנחה" ומעלה - אינו רואה סימן ברכה מאותה מלאכה. והמדובר מזמן "מנחה קטנה", כשעתיים וחצי לפני השקיעה. וכל זה אם עושה המלאכה בדרך קבע, אבל בדרך ארעי - מותר, כגון כתיבת מכתב או תפירת כפתור בבגד וכדומה.

ב. מותר לכתוב דברי תורה דרך לימודו עד זמן הדלקת הנרות, בין בכתב יד בין במחשב.
כן מותר לבדוק בבית הכנסת את ספר התורה למחר, אם אין בו טעויות ולתקנו.

ג. נוהגים להקל בזה גם לחנויות המוכרות צורכי שבת, אבל יקפידו לסגור מוקדם, כדי שיספיקו להגיע הביתה ולהתכונן לשבת.






תרי"ג היום
פ"ד. לעשות ציצית על כנפי הבגד, שנאמר: "ועשו להם ציצית וגו'"  (במדבר טו, לח).


י"ב בכסלו                           הלכה יומית


מלאכה המסתיימת בשבת
שו"ע וילק"י סי' רנ"ב

א. יש המקילים להעמיד מכונת כביסה אוטומטית עד סמוך לכניסת השבת, כיוון שאחר כך המכונה מכבסת מאליה. כן הדין לדעת מר"ן, אפילו אם המכונה משמיעה קול, ולדעת הרמ"א (מנהג האשכנזים) אם יש השמעת קול מהמכונה - יש להחמיר.

ב. מותר להשקות השדות ע"י פתיחת הממטרות לפני כניסת השבת, והם משקים מאליהם גם בשבת. כן מותר הדבר ע"י שעון שבת שפותח וסוגר, ויש מחמירים גם בזה.

ג. מותר להניח סיר על הפלטה של שבת עם אוכל לא מבושל, והוא ילך ויתבשל מאליו במשך השבת. 

ד. מכונות אוטומטיות למכירת משקאות או מיני מזונות, הפועלות ע"י הכנסת מטבעות כסף, אם הן במקום שרובו גויים - מותר, אבל במקום שרובם יהודים יש לסגור המכונה בערב שבת.


תרי"ג היום
פ"ה. לברך את שמו יתברך אחר האכילה, שנאמר: "ואכלת ושבעת וברכת את ה' אלוקיך" 
(דברים ח, י).
----------------------------------------------------------
לימוד היום לע"נ  עמוס ברדה בן מזל ויצחק  ז"ל  ולע"נ  אלי צפדיה בן לינדה  ז"ל
הלכה יומית                                                                  י"ג בכסלו


דיני בציעת הפת
שו"ע וילק"י סי' קס"ז

א. לפני בציעת הלחם ביום חול יחתוך בו מעט, יברך "המוציא" ואחרי הברכה יחתוך לגמרי ויאכל.
בשבת וחג לא יחתוך כלל מהפת לפני הברכה (יש נוהגים לעשות סימן בלבד), אלא יבצע על ככר שלם. מכל מקום אם חתך בשבת מעט, הרי אם מרים את הפרוסה גם שאר הכיכר עולה עמה, הרי הלחם נחשב עדיין שלם ואף מצטרף ל"לחם משנה".

ב. גם ביום חול מצווה מן המובחר לבצוע על לחם שלם.

ג. אחר ברכת "המוציא" צריך לאכול מיד, כי אין לעשות שום הפסק בין הברכה לאכילה. אם דיבר בין הברכה לאכילה בדבר שאינו קשור לסעודה, צריך לחזור ולברך.

ד. אסור להפסיק בין הברכה לאכילה עד אחר שלעס ובלע מהפת של "המוציא", ובדיעבד אם דיבר בעודו לועס, אינו צריך לחזור ולברך, כי די במה שהחיך כבר נהנה מהפת.


תרי"ג היום
פ"ו.  למול את הזכרים ביום השמיני, שנאמר: "וביום השמיני ימול בשר עורלתו" (ויקרא יב, ג).


י"ד בכסלו                           הלכה יומית


מדיני לחם משנה ו"המוציא"
שו"ע וילק"י סי' קס"ז

א. בשבת וחג נוהגים שבעל הבית בוצע על "לחם משנה" ומכוון להוציא גם את כל המסובים ידי חובת לחם משנה. אף המסובים צריכים להתכוון לצאת ידי חובה.

ב. אסור למסובים לדבר או לאכול אלא לאחר שאכל הבוצע. אבל, אם יש לפני כל אחד ככר משלו - רשאי לטעום מיד אחרי הברכה של הבוצע.

ג. אם ברך "המוציא" ולפני שאכל מהפת שמע "קדיש" או "קדושה" וכדומה - לא יענה.

ד. אם יש לו בהמות, או אף חיות טמאות (במקרים שמותר להחזיק אותם), צריך לראות אם קיבלו כבר את מזונותיהם, ורק אחר כך ישב לאכול.




תרי"ג היום
פ"ז.  לשבות בים השביעי, שנאמר: "וביום השביעי תשבות"  (שמות כג, יב).
פ"ח.  שלא לעשות בו מלאכה, שנאמר: "לא תעשה כל מלאכה" (שם כ, י).
הלכה יומית                                                                ט"ו בכסלו


מצוות שחיטה
שו"ע וילק"י יו"ד סי' א'

א. מצוות שחיטה אינה דומה לשאר מצוות עשה שבתורה, את המצווה הזו לא חייב אדם לקיים, אלא אם הוא רוצה לאכול בשר. זאת, כיוון שאינו יכול לאכול בשר עד שישחט את הבהמה או העוף, שבדעתו לאכול מהם, לכן אז חלה עליו המצווה לשחוט אותם.

ב. דיני השחיטה רבים, ועל כן התקינו שהרוצה להיות שוחט, צריך ללמוד ההלכות וכן ללמוד את אופן הביצוע ולקבל תעודת הסמכה על כך.

ג. גם בהלכות שחיטה, כמו בעניינים אחרים, יש הבדלי דינים ומנהגים בין הקהילות, וכשם ששומרים על נוסח התפילה וכיוצא בזה, יש חובה לשמור על המסורת בשחיטה ולא להתחשב בטענה של איחוד עדות. 

ד. כן התקינו גדולי הדורות הקודמים, שלא לקנות בשר מ"שחוטי חוץ", אם יש שחיטה כשרה במקום. אולם, בתנאים מסוימים התירו  גם שחיטת חוץ לפי שיקול דעת הרבנות. 


תרי"ג היום
פ"ט. שבית דין לא יענוש בשבת, שנאמר: "לא תבערו אש בכל מושבותיכם וגו'" (שמות לה, ג).
צ'. שלא לצאת חוץ לתחום בשבת, שנאמר: "אל יצא איש ממקומו ביום השביעי" (שמות טז, כט).

ט"ז בכסלו                          הלכה יומית


הכשרת הכבד
שו"ע וילק"י יו"ד סי' ע"ג

א. את הכבד אי אפשר להכשיר ע"י מליחה כשאר בשר, אלא צריך לצלותו על האש. לפני הצלייה יש להדיח את הכבד ואחר כך לחתוך אותו לאורכו ולרוחבו, ונהגו גם לפזר עליו מעט מלח.

ב. אחר הצלייה של הכבד אפשר גם לבשלו, ונהגו להדיח אותו לפני הכנסתו לבישול.

ג. כבד שנשאר שלושה ימים שלמים ללא צלייה, מן הראוי שלא לבשלו אחר הצלייה, ובדיעבד - מותר.

ד. מותר לשמור את הכבד מספר ימים, במקרר או בהקפאה, עד הצלייה. כבד שהוצא מן ההקפאה אין להפשירו ע"י מים חמים.

ה. הצולה כבד בשיפוד, אין לצלות עמו בשר רגיל, ובדיעבד - כשר.

תרי"ג היום
צ"א. לקדש השבת בזכירה, שנאמר: "זכור את יום השבת לקדשו"  (שמות כ, ח).
-  מצוות עשה מדרבנן להתקין "עירובין" לסוגיהם (תקנת שלמה המלך).
הלכה יומית                                                                   י"ז בכסלו


דין "אותו ואת בנו"
שו"ע וילק"י יו"ד סי' ט"ז

א. אסור מן התורה לשחוט את הבהמה ואת בנה באותו יום, בין אם שחט את האם תחילה, ובין אם שחט את הבן תחילה. כן אין הבדל אם זה זכר או נקבה.

ב. מצווה זו כמעט שאינה נוגעת לתושבי הערים, אך החקלאים בכפרים וכל העוסקים בשחיטה ושיווק בשר עשויים להיכשל בה. לפיכך, נכון שהם ילמדו את הנושא לפרטיו.

ג. האיסור הוא לשחוט את הבהמה (הנקבה) עם הבן או הבת, כשידוע בודאי שזו האם, לכן אין איסור שחיטה של אב (הזכר) ובנו, כי בדרך כלל אין יודעים מי האב. עם זאת, אם ידוע בבירור מי האב - אין שוחטים את שניהם ביום אחד.

ד. מה שכתוב בתורה שאסור לשחוט אותם "ביום אחד", מדובר ביממה אחת המתחילה עם חשיכה ונגמרת אחרי עשרים וארבע שעות, עם חשיכה של היום הבא. 


תרי"ג היום
צ"ב.  לשבות ממלאכה ביום הכיפורים, שנאמר: "שבת שבתון היא לכם" (ויקרא טז, לא).
צ"ג.  שלא לעשות בו מלאכה, שנאמר: "כל מלאכה לא תעשו" (ויקרא כג, לא).
י"ח בכסלו                           הלכה יומית


דין כיסוי הדם
שו"ע וילק"י יו"ד סי' כ"ח

א. מצווה מן התורה על השוחט עוף או חיה, המותרים לאכילה, לכסות את דמם בעפר. אין מצווה זו נוהגת בדם שחיטת בהמה.

ב. כיוון שזו מצווה, על המכסה את הדם לברך: "...אשר קדשנו במצוותיו וציוונו על כיסוי הדם בעפר".

ג. אם יש לו כמה עופות לשחוט, יכול לתת רשות גם לבני ביתו, או אחרים, לברך על כיסוי הדם של עוף לכל אחד. 

ד. שחט מספר עופות, אפשר שיכסה את דמם יחד בסוף. במשחטות יש הסדר מיוחד למצווה זו.






תרי"ג היום
צ"ד. להתענות ביום כיפור, שנאמר: "בעשור לחודש תענו את נפשותיכם" (ויקרא טז, כט).
צ"ה. שלא לאכול ולשתות בו, שנאמר: "כי כל הנפש אשר לא תעונה" (שם כג, כט).
הלכה יומית                                                                י"ט בכסלו


מהלכות כיבוד אב ואם
שו"ע וילק"י יו"ד סי' ר"מ

א. שלושה שותפים באדם: הקב"ה אביו ואמו. לכן בזמן שהבנים מכבדים את ההורים, אומר הקב"ה: "מעלה אני עליהם כאילו דרתי ביניהם וכבדוני".

ב. אין שיעור מוגבל לכיבוד אב ואם, וכל המרבה הרי זה משובח. המקיים מצווה זו זוכה לאריכות ימים ועוד ברכות רבות, ובארץ ישראל שכרו מרובה מאשר בחוץ לארץ.

ג. על פי הזוהר הקדוש צריך אדם לאהוב את הוריו כגופו, ויכבדם מתוך הוקרה והערכה על מעלותיהם הטובות. וכאשר ישלחו אותו לאיזה עניין מצווה עליו לעשות אותו בזריזות.

ד. כמו ששכר מצווה זו גדול מאד למקיים אותה, כך מרובה העונש למי שאינו מקיים אותה. ועל המצער הוריו נאמרו דברים קשים ביותר, ה' ירחם.



תרי"ג היום
צ"ו. לשבות בראשון של פסח, שנאמר: "וביום הראשון מקרא קודש"  (שמות יב, טז).
צ"ז. שלא לעשות בו מלאכה, שנאמר: "כל מלאכת עבודה לא תעשו" (ויקרא כג, ז).
כ' בכסלו                             הלכה יומית


מהלכות כיבוד אב ואם
שו"ע וילק"י יו"ד סי' ר"מ

א. מי שאין לו הורים לכבדם בחייהם, יקיים את המצווה במעשים טובים שעושה לכבודם אחרי פטירתם, כגון: בכיבוד זקנים ותלמידי חכמים, כיבוד אחיו הגדול, כיבוד השבת, הדפסת ספרי קודש או עזרה בהוצאתם לאור. כמו כן ישתדל לגרום לאחרים שיכבדו את הוריהם כראוי, ועל ידי זה נחשב לו כאילו קיים מצוות כיבוד אב ואם.

ב. פעמים שאין לשמוע בקול ההורים, כגון אם שלחו אותו לשוק לקניות ויודע כי שם מתהלכות נשים בבגדי פריצות, הרי הוא יכול לקנות הדברים גם במקום אחר שיש בו צניעות.

ג. גדול תלמוד תורה יותר מכיבוד אב ואם, לכן אם דרישת ההורים ממנו עומדת בניגוד לתלמוד תורה, או אפילו במיעוט שלה - אינו חייב לשמוע להם, אלא ישכנע אותם בנחת על כוונתו הטובה.  

ד. אם היה עוסק בלימוד תורה ונזדמן לו לקיים מצוות כיבוד אב ואם, יעשה את המצווה ויחזור ללימודו.

תרי"ג היום
צ"ח. לשבות בשביעי של פסח, שנאמר: "וביום השביעי מקרא קודש" (שמות יב, טז).
צ"ט. שלא לעשות בו מלאכה, שנאמר: "כל מלאכה לא יעשה בהם" (שם).
הלכה יומית                                                               כ"א בכסלו


מהלכות כיבוד אב ואם
שו"ע וילק"י יו"ד סי' ר"מ

א. עיקר הכבוד להורים הוא בזה שיתנהג הבן בדרך ישרה, שע"י כך ישבחו את הוריו. כן יזהר מלהתקוטט עם בני אדם, כדי שלא יבזו את הוריו.

ב. חייב אדם לעסוק בכבוד הוריו אף כי לא חסר להם דבר ולא בקשו ממנו כלום.

ג. מצווה זו, כמו שאר "מצוות עשה", אפשר לעשותה ע"י שליח. מכל מקום גם בזה, אם אפשר, עדיף שיעשה אותה בעצמו, כדברי חז"ל: "מצווה בו מאשר בִּשלוּחוֹ"

ד. ידבר אדם עם הוריו בנחת ובלשון רכה וכבוד, ולא יתריס כנגדם. עם זאת, רשאי לדבר אליהם בלשון נוכח - בגוף שני, כמו שאמר יעקב לאביו: "קום נא שבה ואכלה מצידי".

ה. בזמן שמכבד הוריו צריך לעשות זאת בסבר פנים יפות. ואם, חלילה, הראה להם פנים זועפות - הרי הוא חוטא כלפיהם.

תרי"ג היום
ק'. לשבות ביום חג השבועות, שנאמר: "וקראתם בעצם היום הזה מקרא קודש" (ויקרא כג, א).
ק"א. שלא לעשות בו מלאכה, שנאמר: "כל מלאכת עבודה לא תעשו" (שם).

כ"ב בכסלו                          הלכה יומית


מהלכות כיבוד אב ואם
שו"ע וילק"י יו"ד סי' ר"מ

א. בעת זקנותם של ההורים עדיף שלא להכניסם לבית אבות, אלא יביאם לביתו. אם אי אפשר הדבר מסיבות שונות, וכן כאשר הם עצמם מבקשים להיכנס לבית אבות - מותר.

ב. אין להזכיר להורים את הטובות שעשה למענם.

ג. חייב אדם לקום בפני אביו או אמו בכל פעם שנכנסים, ואפילו מאה פעמים, ואם מחלו על כבודם, שלא יצטרך לקום בכל פעם - אינו צריך לקום בכל פעם, אבל יעשה מעט הידור. מנהג האשכנזים לעמוד פעמיים ביום - שחרית וערבית, אף ללא מחילתם.

ד. אם האב מחל לבנו שלא יקום לכבודו, הרי אם נמצאים שם אנשים אחרים, שאינם יודעים ממחילת האב - חייב לקום מפניו.

ה. היושב באוטובוס ונכנס מי מהוריו, חייב גם שם לעמוד לכבודו עד שישב, ואם אין מקום ישיבה יפנה לו את מקומו.


תרי"ג היום
ק"ב. לשבות בראש השנה, שנאמר: "באחד לחודש יהיה לכם שבתון" (ויקרא כג, כד).
ק"ג. שלא לעשות בו מלאכה, שנאמר: "כל מלאכת עבודה לא תעשו" (שם כג, כה).
הלכה יומית                                                                 כ"ג בכסלו


"על הניסים" ו"הלל" בחנוכה
שו"ע וילק"י סי' תרפ"ב תרפ"ג

א. בכל התפילות של חנוכה צריך לומר "על הניסים", ויש לדייק ולומר: "ועל הניסים". כן אומרים "על הניסים" בברכת המזון.

ב. השוכח לומר "על הניסים" ולא נזכר בזמן - אינו חוזר. ונכון שבסוף התפילה, אחרי "אלקי נצור", יאמר: "מודים אנחנו לך על הניסים וכו'". וכן בברכת המזון יוסיף בתוך "הרחמן": "הרחמן הוא יעשה עמנו ניסים ונפלאות כמו שעשה לאבותינו וכו'.

ג. אין מזכירים את חנוכה ב"ברכה מעין שלוש" וכן לא בברכות ההפטרה.

ד. בכל ימי חנוכה "גומרים את ההלל". 
הנשים פטורות מאמירת ה"הלל", ואם ירצו לומר, יאמרו בלי ברכות. גם נשים אשכנזיות, המברכות על "מצוות עשה שהזמן גרמן", לא יברכו על ה"הלל" כיוון שזו מצווה שאין בה עשייה.

תרי"ג היום
ק"ד. לשבות בראשון של חג הסוכות, שנאמר: "ביום הראשון מקרא קודש" (ויקרא כג, לה).
ק"ה. שלא לעשות בו מלאכה, שנאמר: "כל מלאכת עבודה לא תעשו" (שם).
כ"ד בכסלו                          הלכה יומית


הלכות חנוכה
שו"ע וילק"י או"ח ס' תר"ע

א. בימי בית שני, בזמן שלטון מלכי יוון בארץ, ביקשו להעביר את ישראל לתרבותם, ולכן גזרו גזרות קשות "כדי להשכיחם תורתך ולהעבירם מחוקי רצונך". בין היתר פגעו בכל קודשי ישראל ובמיוחד טימאו את בית המקדש.
וכיוון שעשה ה' נס לישראל והתגברו על היוונים והחזירו עטרה ליושנה, קבעו את חג החנוכה בהדלקת נרות שמונה ימים, על שם נס פך השמן הטהור. חז"ל לא בחרו לעשות זכר לדברים בענייני גבורה של צבא וכלי מלחמה, אלא על ידי אור הנרות המסמלים את ניצחון התורה והאמונה, "כי נר מצווה ותורה אור".

ב. נכון ללמוד הלכות חנוכה לקראת החג ובתוכו, כדי לדעת פרטי ההלכות. בסעודות החג נוהגים לומר זמירות ותשבחות וכן לדבר בדברי תורה ויראת ה' טהורה, ובכך יהיו אלה סעודות מצווה לכל הדעות.

ג. יש נוהגים לאכול בחנוכה מאכלי חלב וגבינה, זכר לחלב שהאכילה יהודית את האויב.

תרי"ג היום
ק"ו. לשבות בשמיני של חג, שנאמר: "ביום השמיני מקרא קודש יהיה לכם" (ויקרא כג, לו).
ק"ז. שלא לעשות בו מלאכה, שנאמר: "כל מלאכת עבודה לא תעשו" (שם).
----------------------------------------------------------
לימוד היום לע"נ  מיכאל בן סעדה אוחיון  ז"ל
הלכה יומית                                                              כ"ה בכסלו


הדלקת נרות חנוכה
שו"ע וילק"י או"ח ס' תרע"א

א. צריך להקפיד מאד על הדלקת נרות חנוכה, שהיא מצווה חביבה עד מאד. כל אדם חייב במצווה זו, אף העני המתפרנס מן הצדקה. לכן יש לגבאי הצדקה לדאוג לנצרכים, כמו כן נכון שגבאי בתי הכנסת יחזיקו שמן למאור ונרות חנוכה, למקרה שיחסר למישהו ולא יהיה היכן לקנות.

ב. מי שאין לו שמן לנרות אלא ליום אחד בלבד, לא יחלק את השמן כדי להדליק מעט בכל לילה, אלא ידליק הכול בלילה הראשון, ואם לא יהיה לו בלילות האחרים אין בכך כלום, כי אנוס  הוא ופטור.

ג. אם הדליק החנוכייה במקום שאינו כשר להדלקה, כגון על הרצפה בגובה פחות מ-24 ס"מ, עליו לכבות את הנרות ואחר כך להדליקם שוב במקום הכשר, אבל בלי ברכות.

ד. מי שדירתו בקומות העליונות, כך שגם אם יניח החנוכייה במרפסת היא לא תראה, יניח אותה ליד פתח הדירה מבפנים.


תרי"ג היום
ק"ח. שלא לאכול חמץ בערב פסח מחצות היום, שנאמר: "לא תאכל עליו חמץ" (דברים טז, ג).
ק"ט. להשבית השאור בערב פסח, שנאמר: "אך ביום הראשון תשביתו שאור מבתיכם" 
(שמות יב, טו).
כ"ו בכסלו                           הלכה יומית


הדלקת נרות חנוכה בבית הכנסת
שו"ע וילק"י או"ח סי' תרע"א

א. נוהגים להדליק נרות חנוכה בבית הכנסת, בזמן שבין "מנחה" ו"ערבית", ואפילו לא הגיע זמן צאת הכוכבים. אין יוצאים ידי חובה בהדלקת הנרות שבבית הכנסת וחייב כל אחד להדליק גם בביתו.

ב. מצווה להשתדל להדליק את נרות בית הכנסת ולברך עליהם בציבור. מי שהדליק בבית הכנסת ואחר כך הדליק בביתו, ושוב הזדמן לו להיות בבית כנסת אחר, שעדיין לא הדליקו בו, רשאי להדליק גם בבית הכנסת השני ובברכות.

ג. נכון שלא לכבות את נרות בית הכנסת עד שיעבור זמן של חצי שעה אחר צאת הכוכבים, אבל אם כל הקהל הולך, מותר לכבות אותם גם בתוך הזמן.

ד. מברכים בבית הכנסת על הדלקת נרות רק אם יש מניין. ויש מקילים לצרף גם תשעה וקטן, ואז נכון שהקטן יברך על ההדלקה.

תרי"ג היום
ק"י. שלא לאכול חמץ בשבעת ימי החג, שנאמר: "ולא יאכל חמץ"  (שמות יג, ג).
קי"א. שלא לאכול תערובת חמץ כל החג, שנאמר: "כל מחמצת לא תאכלו" (שמות יב, כ).
----------------------------------------------------------
לימוד היום לע"נ חנניה כהן בן חפסיה / יוסף בן לאה ויעקב גבאי ז"ל
ולע"נ ניצה ז"ל בת ג'וליה גאולה ומשה קסנטיני הי"ו
הלכה יומית                                                                 כ"ז בכסלו


נרות הכשרים לחנוכה
שו"ע וילק"י או"ח סי' תרע"ג

א. דעת רוב הפוסקים שנרות חשמל אינם כשרים לחנוכה, לכן אין לצאת בהם ידי חובה. אולם, מי שאין לו שום סוג נרות או שמן כשר לנרות, ידליק את נרות החנוכייה החשמלית ללא ברכה.

ב. כמו דין נורות חשמל כך דין נרות הדולקים על גז, אין יוצאים בהם ידי חובה.

ג. אין חובה להחליף את הפתילות במנורת השמן, ויש נוהגים להחליף בכל לילה - זכר למקדש.

ד. אין להשתמש באור נרות החנוכה לדברים אחרים, אבל מותר ללכת לאורם כדי שלא יכשל, וכן אם כבה החשמל בבית ולא נשארו אלא נרות חנוכה - אין חייבים לעצום את העיניים.




תרי"ג היום
קי"ב. שלא יראה חמץ כל שבעה, שנאמר: "ולא יראה לך חמץ"  (שמות יג, ז).
קי"ג. שלא ימצא חמץ כל שבעה, שנאמר: "לא ימצא בבתיכם"  (שמות יב, יט).

כ"ח בכסלו                          הלכה יומית


מדיני נרות חנוכה
שו"ע וילק"י סי' תרע"ד-תרע"ה

א. נקבעה ההלכה ש"הדלקה עושה מצווה", כלומר שמיד בגמר ההדלקה כבר קיים המדליק את המצווה. לכן, אם כבו הנרות לאחר ההדלקה - אינו חייב לחזור ולהדליקם, אבל נכון לעשות זאת ובלי ברכה.

ב. אם כבו הנרות תוך מחצית השעה הראשונה, בגלל שהעמיד את החנוכייה במקום שהרוח מצויה, והיה צפוי מראש שהרוח תכבה את הנרות, הרי זה לא יצא ידי חובת המצווה וחייב לחזור ולהדליק, אך ללא ברכות.

ג. מי שלא נמצא בבית בזמן ההדלקה ואשתו מדליקה עליו, אינו רשאי לומר שאינו רוצה לצאת ידי חובה בהדלקה של אשתו בבית. זאת, משום שחובת נר חנוכה היא חובת איש וביתו, ולא חובה אישית בלבד. לכן בעל כורחו יוצא הוא במה שאשתו מדליקה בבית.




תרי"ג היום
קי"ד. לאכול מצה בליל פסח, שנאמר: "בערב תאכלו מצות"  (שמות יב, יח).
קט"ו. לספר ביציאת מצרים בליל פסח, שנאמר: "והגדת לבנך ביום ההוא לאמור" (שמות יג, ח).
הלכה יומית                                                              כ"ט בכסלו


מדיני הדלקת נרות חנוכה
שו"ע וילק"י סי' תרע"ו

א. לאחר ההדלקה נוהגים לומר "הנרות הללו וכו'". יש להקפיד לומר זאת רק אחרי הדלקת הנר הראשון לפחות, מפני החשש שבאמירה זו יהיה הפסק בין הברכה להדלקה.

ב. השוכח לברך על הדלקת הנרות, הרי כל זמן שלא סיים להדליק את הנרות, ואפילו נשאר רק נר אחד - יברך אז את הברכות. אבל אם השלים הדלקת כל הנרות, ואפילו לא הדליק עדיין את ה"שמש" - לא יברך "להדליק נר חנוכה", אלא את ברכת "שעשה ניסים". ובלילה הראשון גם "שהחיינו".

ג. מי שטעה והדליק אחרי הברכות את נר ה"שמש" תחילה - אינו צריך לחזור ולברך, אלא ימשיך להדליק את הנרות על סמך הברכות שאמר. זאת, כיוון שאף על פי שהדלקת ה"שמש" גרמה הפסק בין הברכה לקיום המצווה, נחשבת הפסקה זו "קצת הפסק לצורך מצווה" שאינו צריך לחזור ולברך.


תרי"ג היום
קט"ז. לשמוע קול שופר באחד בתשרי, שנאמר:  "יום תרועה יהיה לכם"  (במדבר כט, א).

 
ל' בכסלו                             הלכה יומית


מספר ימי חודש כסלו אינו קבוע. יש בו בדרך כלל עשרים ותשעה יום, אך לפעמים יש בו שלושים יום. בשנים שיש בחודש רק עשרים ותשעה ימים, יש לדלג על עמוד זה.

ביקור בבית הקברות בחנוכה
שו"ע וילק"י

א.	אם חל יום השלושים לפטירה, או יום הזיכרון השנתי בתוך ימי החנוכה - נכון שלא לבקר בבית הקברות בימים אלה, כמו שלא מבקרים בימי חול המועד. זאת, משום שהביקור מעורר צער ולעתים גם בכי ומספד. לפיכך יקדימו את הביקור לימים שלפני חנוכה, ואם אי אפשר - ידחו את הביקור לאחר החג.
ב.	בעניין ביקור בקברי צדיקים בתוך ימי החנוכה וחול המועד, יש דעות שונות. הרב "בן איש חי" - מתיר. בספר "מועד לכל חי" - אוסר. ולכן המֵקל בזה יש לו על מי לסמוך.
ג.	מותר לערוך את ה"אזכרות" של החודש או השנה בימי החנוכה, כנהוג, עם סעודה, דברי תורה ולימוד משניות לעילוי נשמת המנוח.
ד.	כל דיני אבלות נוהגים בחנוכה, כולל הקריעה והקבורה וישיבת "שבעה". כמו כן מותר לבקר את האבלים בחנוכה כדי לנחמם.
 
ראש חודש                                                                          א' בטבת


חינוך לשמירת הלשון
עפ"י ה"חפץ חיים"

א. כלל ישראל בחזקת כשרים וצדיקים הם, אלא שחסרים הם ידיעת פרטי הדינים של שמירת הלשון, ולכן רפויה מצווה זו בידם. ואם יהיה מי שילמד אותם עניין זה, בודאי יתקבלו דבריו ותהיה זכות הרבים תלויה בו.

ב. יהיה האדם רגיל תמיד להוכיח את אנשי ביתו בענייני שמירת הלשון, ובדרכי נועם.

ג. אם שומע שבנו או בתו הקטנים מדברים לשון הרע, מצווה עליו לגעור בהם ולהפרישם מזה. כן יודיע להם גודל העונש על חטא נורא זה, ומצד שני את גודל השכר למי שנמנע ונזהר מלשון הרע.
ועוד, יש להזהירם מהתחברות עם חברים או אנשים הנכשלים בסיפורי רכילות ולשון הרע. 

ד. ביותר יזהר האדם בעצמו, שלא ישמעו ממנו אנשי ביתו שום דברי גנאי על אנשים, שהרי אם הוא יעבור על האיסור, לא יהיה לו עוד פתחון פה לדרוש זאת מבני ביתו. 

תרי"ג היום
קי"ז.  לישב בסוכה בשבעת ימי החג, שנאמר: "בסוכות תשבו שבעת ימים" (ויקרא כג, מב).
ק"ח. ליטול לולב במקדש כל שבעת ימי החג, שנאמר: "ולקחתם לכם ביום הראשון" 
(ויקרא כג, מ).
ב' בטבת                                  הלכה יומית


דין הרואה נרות חנוכה
שו"ע וילק"י סי' תרע"ו

א. מי שאינו מדליק נר חנוכה וגם לא מדליקים עליו, הרי בזמן שיראה נרות חנוכה דולקים, ואפילו את אלה שבבית הכנסת, צריך לברך ברכת "שעשה ניסים", ובלילה הראשון גם ברכת "שהחיינו". ברכות אלה נקראות "ברכות הראייה".

ב. מותר לומר את "ברכות הראייה" רק אם נתמלאו התנאים הבאים: 
שלא הדליק ולא עתיד להדליק באותו לילה, וגם לא מדליקים עליו, ושראה את הנרות האחרים בתוך מחצית השעה להדלקתם. 
אם יש ספק באחד התנאים האמורים - לא יברך.

ג. מי שלא הדליק בלילה הראשון, ולא מדליקים עליו, וכן לא ראה נרות של אחרים כדי לברך ברכות הראייה, אין לו לברך שום ברכה ואפילו לא את ברכת "שהחיינו", כיוון שברכה זו נקבעה על הנרות. 



תרי"ג היום
קי"ט. לתת מחצית השקל בכל שנה, שנאמר: "זה יתנו כל העובר על הפקודים מחצית השקל" (שמות ל, יג).

הלכה יומית                                                                         ג' בטבת


מהלכות כיבוד אב ואם
ילק"י יו"ד סי' ר"מ

א. מדין כיבוד אב ואם שאסור לבנים והבנות לסתור את דברי הוריהם. איסור זה הוא בסתם עניינים, אבל בדברי תורה והלכה, מותר לחלוק על אביו או לתמוך בדעה החולקת עליו, ובתנאי שיש לבן ראיות ברורות לדעתו. עם זאת, כאשר הוא חולק על אביו, יעשה זאת בדרך כבוד, ענווה ודרך ארץ.

ב. אף כי מצווה גדולה להיות בין עשרה ראשונים הנכנסים לבית הכנסת, הרי אם הגיע אדם שהוא חייב בכבודו, כגון אביו או רבו, עליו לכבדו שיכנס לפניו.

ג. מי שגר רחוק מהוריו, כך שאינו יכול לבקר אותם, הרי אם שולח להם מכתבים, או מתקשר בטלפון, הוא עושה בזה מצוות כיבוד אב ואם. אם הוריו מבקשים ממנו להתקשר מידי פעם - צריך לעשות זאת.




תרי"ג היום
ק"כ.  לחשב ולקבוע באיזה יום תחילת כל חודש בשנה, שנאמר: "החודש הזה לכם ראש חודשים" (שמות יב, ב).
----------------------------------------------------------
לימוד היום לע"נ  רבקה בת אולגה ואנגל אטל  ז"ל   ולע"נ  חודאדד הכהן בן רבקה ויוסף  ז"ל
לע"נ  חוגי בן שמחה שבי  ז"ל   ולע"נ  מסעוד כהן בן סולטנה  ז"ל
ד' בטבת                                  הלכה יומית


מהלכות כיבוד אב ואם
שו"ע וילק"י יו"ד סי' ר"מ

א. טוב ונכון שיחנך אדם את בניו הקטנים לנשק ידי הוריו ואת ידי הרבנים והצדיקים ולקבל את ברכתם. וכן המנהג בקהילות הספרדים.

ב. נכד אשר שמו כשם הסבא, רשאי האבא לקרוא לבנו בשמו, אבל בפני אביו יקרא לו בכינוי. אם הסבא מוחל ומרשה לקרוא לנכד ששמו כשמו - מותר.

ג. אם רצה האב לשרת את בנו במשהו, מותר לבן לקבל ממנו שרות זה, כיוון שרצונו של אדם זהו כבודו. עם זאת, יבקש סליחה מאביו על הטרחה שנגרמה לו.

ד. גם את הילדים שלא הגיעו לגיל מצוות, יש לחנך לכבד את הוריהם כהלכה. מן הראוי שההורים לא ימחלו על כבודם בפני הקטנים, כדי שיתרגלו לקיים את המצווה ולא יזלזלו בה.



תרי"ג היום
קכ"א. להתענות ולזעוק לפני ה' בעת צרה גדולה, שלא תבוא על הציבור, שנאמר: "וכי תבוא מלחמה בארצכם … והרעותם וגו'"  (במדבר י, ט).
----------------------------------------------------------
לימוד היום לע"נ  גבירול עמנואלי בן דבורה  ז"ל
הלכה יומית                                                                       ה' בטבת


מהלכות כיבוד אב ואם
שו"ע וילק"י יו"ד סי' ר"מ

א. ילד מאומץ, אף שהוריו מסרוהו לאימוץ בהיותו תינוק, חייב בכבוד הוריו האמיתיים כראוי.

ב. בן מאומץ חייב לנהוג כבוד בהוריו המאמצים משום הכרת הטוב ודרך ארץ, אך לא כדיני כיבוד אב ואם. לכן, בן מאומץ לא ישב "שבעה" על מות הוריו המאמצים, אבל יהיה בצער על פטירתם, ואם אפשר לא יתגלח כל ימי השבעה. 

ג. מי שנולד להוריו בדרך "הזרעה מלאכותית" או "תינוק מבחנה" - דינו כבן לכל דבר גם לעניין כיבוד ומורא אב ואם.

ד. גר צדק צריך לנהוג בהוריו הנוכרים מקצת כבוד משום הכרת הטוב. כן מותר להתפלל עליהם לרפואתם ואף לומר עליהם "קדיש" לאחר פטירתם. ובעניין "תפילת השכבה" יאמר את שמם בהבלעה עם שמות אחרים, כדי שלא יראה הדבר תמוה.



תרי"ג היום
קכ"ב.  לישא אשה בכתובה וקידושין, שנאמר: "כי ייקח איש אשה וגו'" (דברים כד, א).
קכ"ג. שלא תבעל אשה ללא כתובה וקידושין, שנאמר: "לא תהיה קדשה מבנות ישראל" 
(שם כג, יח).
----------------------------------------------------------
לימוד היום לע"נ  גרציה יתח בת נונה  ז"ל  ולע"נ  עזרא חודד הכהן בן חזנה וכדורי  ז"ל
ו' בטבת                                  הלכה יומית


מהלכות כיבוד אב ואם
שו"ע וילק"י יו"ד סי' ר"מ

   שאלה: מה הדין אם אמר האב לבנו לעשות משהו, דבר שממנו אין לאב שום תועלת או הפסד, כגון שאמר לבנו "אל תקנה שדה זו", או "קנה בית זה"? 
   תשובה: יש בעניין זה דעות שונות. דעת רוב הפוסקים, וכן עיקר למעשה, שאין בזה מצוות כיבוד אב, שכן מצווה זו היא רק בדברים שיש בהם תועלת להוריו. 
   עם זאת, יש אומרים שגם אם אין בזה מצוות כיבוד, יש כאן מצוות "מורא אב", ככתוב: "איש אמו ואביו תיראו". לכן יש לשקול כל מקרה לגופו, ועדיף להגיע להסכמה עם האב  ע"י הסברה נאותה. 

   מכל מקום, במקרים שאין שום צער או הפסד לבן בשמיעה בקול אביו, מן הראוי שישמע בקולו, ויעשה לו נחת. 
   כאשר הבן יודע שאם לא ישמע להם יגרום להם בזה צער, אזי לכל הדעות יש מצווה לשמוע בקולם. 
  אולם, במקרים שיודע הבן שאם ישמע להם יגרום לעצמו צער או הפסד - אינו חייב לשמוע להם, כגון שאמר לו אביו שלא יתחתן עם אשה פלונית, והיא ראויה לו.

תרי"ג היום
קכ"ד. שלא ימנע מאשתו "שאר כסות ועונה", שנאמר: "שארה כסותה ועונתה לא יגרע" 
(שמות כא, י)
קכ"ה.  לפרות ולרבות, שנאמר: "פרו ורבו" (בראשית א, כח).
----------------------------------------------------------
לימוד היום לע"נ  שמואל בן אסתר וישראל  ז"ל
הלכה יומית                                                                          ז' בטבת


מהלכות חלב נוכרי
שו"ע וילק"י יו"ד סי' פ"א

א. כלל גדול הוא, שכל דבר היוצא מן הטמא - טמא. לפיכך, חלב הבהמה הטמאה אסור. וחכמינו גזרו שלא לאכול או לשתות גם מחלב בהמה טהורה שנחלב ע"י גוי בלי השגחת ישראל.

ב. במקומות שאין מצוי בהם חלב בהמות טמאות, או שלא כדאי לגוי לערב חלב טמא בכשר, יש אומרים להתיר חלב כזה שחלבו גוי מבהמה טהורה, ויש אוסרים, וכן העיקר להחמיר.

ג. יש פוסקים שבמקומות בהם קיים חוק מדינה האוסר לערב סוגי חלב זה בזה, אפשר לשתות גם חלב נוכרי של בהמה טהורה, ויש אוסרים. לפיכך, נכון להחמיר, מלבד במקרים מיוחדים, כגון לחולה או לתינוקות, או בחו"ל היכן שקשה להשיג "חלב ישראל", שאז אפשר לסמוך על המקילים.

ד. הנוסעים במטוסי חברות לא יהודיות המגישים חלב נוכרי, צריכים להחמיר, ואף את הקפה, בלי החלב, או התה ישתו בכלים חד פעמיים או כוסות זכוכית נקיות.

תרי"ג היום
קכ"ו. שיגרש המגרש אשתו ב"ספר", שנאמר: "וכתב לה ספר כריתות" (דברים כד, א).
קכ"ז. שלא יחזיר גרשותו משנישאת, שנאמר: "לא יוכל בעלה הראשון אשר שלחה לשוב לקחת" (שם ד').
ח' בטבת                                 הלכה יומית


מהלכות חלב נוכרי
שו"ע וילק"י יו"ד סי' פ"א

א. שוקולד, עם הכשר של הרבנות, שמעורבת בו אבקת חלב נוכרי, מעיקר הדין אין בזה איסור משום "חלב נוכרי", כיוון שידוע שעושים אבקה זו רק מחלב פרות, וכן דעת ה"חזון איש", ולכן מותר לאכול שוקולד כזה. עם זאת, ראוי להחמיר בזה, מלבד לקטנים שיש להקל להם.

ב. אבקת חלב המיוצרת בארץ, או אבקת חלב סינטטי, שהיא "פרווה", אין להשתמש בה בלי הכשר של הרבנות, זאת מחשש עירוב חומרים אחרים האסורים.

ג. מותר לאכול "מעדני חלב" עם הכשר מהרבנות אף שמערבים בהם חלב נוכרי, וכל שכן שיש להקל לילדים. מכל מקום לכתחילה ראוי להחמיר ולקנות מעדנים שאין בהם כלל אבקת חלב נוכרי.

ד. מאכל התינוקות "מטרנה", והדומים לו, הנעשה בתערובת אבקת חלב של נוכרים, מותר לתינוקות. אבל, אם יש מוצר דומה שלא מערבים בו אבקת חלב נוכרי - נכון להשתמש בו. 

תרי"ג היום
קכ"ח.  לייבם, שנאמר: "יבמה יבוא עליה … ויבמה" (דברים כה, ה).
קכ"ט.  לחלוץ, שנאמר: "וחלצה נעלו מעל רגלו" (דברים כה, ט).
הלכה יומית                                                                       ט' בטבת


דיני דבש דבורים
שו"ע וילק"י יו"ד סי' פ"א

א. דבש הדבורים כשר לאכילה לכל הדעות, אף כי הכלל אומר ש"היוצא מן הטמא - טמא". זאת, משום שאינו מיוצר ממש מגוף הדבורים עצמן, אלא הן אוספות אותו מצוף הפרחים ומניחות אותו למשמרת בחלות הדבש, כדי שימצאו לאכול ממנו בימות הגשמים.

ב. דבש שנמצאים בו חלקים מגוף הדבורים, כגון רגליים או כנפיים, יש לסנן אותו ואחר כך מותר לאכול אותו. ואין כאן חשש ביטול איסור לכתחילה, שהרי אין הכוונה אלא לתקן את הדבש.

ג. אדם חלש הרוצה לקחת תרופה הנקראת "מזון מלכות", או "דבש מלכות", מותר לאכול דבש זה, וכמו בכל דבר מאכל נכון שיהיה לו הכשר מרבנות מוסמכת.




תרי"ג היום
ק"ל. שלא תינשא יבמה לאיש זר עד שתסיר רשות היבם מעליה, שנאמר: "לא תהיה אשת המת החוצה לאיש זר"  (דברים כה, ה).

י' בטבת                                  תענית ציבור


כבוד תלמידי חכמים
שו"ע וילק"י יו"ד סי' רמ"ב-רמ"ד

א. דין "תלמיד חכם" נוהג גם בימינו. לכן, הרואה תלמיד חכם גדול בתורה, ומורה הוראה בישראל, צריך לברך: "שחלק מחכמתו ליראיו".

ב. תלמיד חכם שמחל על כבודו - כבודו מחול, כלומר שהוא יכול לוותר למי שלא עושה לו כבוד. אבל, תלמיד חכם אינו רשאי למחול על בזיונו, ולכן גם אם מחל למי שביזה אותו – אין כאן מחילה וצריך לתבוע את המבזה ולהוכיחו.

ג. בגלל כבוד התורה אין לתלמיד חכם לבזות עצמו. יש מקילים לתלמיד חכם שיודע, לדוגמא, לנגן בכינור, לנגן בפני חתן וכלה או במשתה של מצווה. אבל אם זה עלול לגרום לזלזול בתלמידי חכמים - אין להקל בכך.

ד. אין לקרוא לתלמיד חכם בשמו הפרטי, אלא צריך להקדים את התואר "הרב". זאת גם אם מזכירו שלא בפניו.



תרי"ג היום
קל"א.  לקנוס המפתה, שנאמר: "וכי יפתה איש בתולה… כסף ישקול" (שמות כב, טו-טז).
קל"ב.  שישא האונס את אנוסתו, שנאמר: "ולו תהיה לאשה"  (דברים כב, כט).
----------------------------------------------------------
לימוד היום לע"נ  נזימה שבי בת חנה  ז"ל
הלכה יומית                                                                 י"א בטבת


מהלכות כבוד החכמים
שו"ע וילק"י יו"ד סי' רמ"ב-רמ"ד

א. כמו שמצווה לקום בפני תלמיד חכם, כך מצווה לקום בפני אשה חכמה בחכמת התורה, וכן בפני אשה זקנה, מגיל שבעים שנה. מצווה על התלמידה לקום בפני מורתה, ואסור לקרוא לה בשמה הפרטי, אלא בתוספת התואר: "מורתי".

ב. קבעו חז"ל: "אשת חבר כחבר", לכן יש לכבד את נשות תלמידי החכמים, ויש אומרים שחובה זו היא מן התורה. עם זאת, בספק אם היא אשת תלמיד חכם - אפשר להקל.

ג. החובה לעמוד בפני תלמיד חכם או זקן היא כאשר הוא מגיע לתוך ארבע אמות שלו (כשני מטרים). אין להחשיב את הבית או את בית הכנסת כדין ארבע אמות, לפיכך אין לעמוד מיד בכניסת התלמיד חכם או הזקן לבית הכנסת, אלא עד שיגיע אל תוך ארבע האמות שלו ממש.

ד. מה שנוהגים במקומות שונים לקבל פני גדול בתורה בשירה: "שאו שערים ראשיכם וכו'", יש להם על מה שיסמכו. 

תרי"ג היום
קל"ג. שלא יגרש האונס, שנאמר: "לא יוכל שלחה כל ימיו" (דברים כב, כט).
קל"ד. שתשב אשת מוציא שם רע תחת בעלה לעולם, שנאמר: "ולו תהיה לאשה" (דברים כב, יט).
----------------------------------------------------------
לימוד היום לע"נ  טובה מונס גמזו בת אושרת  ז"ל  ולע"נ  לאומה לביא בת מטנה  ז"ל
י"ב בטבת                               הלכה יומית


דין הקטן במקח וממכר
שו"ע וילק"י חו"מ

א. מעיקר הדין קטן שלא הגיע לבר מצווה - מעשה הקנייה או המכירה שלו אינם נחשבים לכלום. אולם חכמים התקינו לקטן, היודע בטיב משא ומתן, (החל מגיל שש עד תשע, כל אחד לפי חריפותו), שמקחו יהיה מקח וממכרו ממכר.

ב. תקנת חכמים לקטן, האמורה למעלה, היא בתנאים הבאים: שהוא יתום, או שאין לו אב המפרנס אותו, וכן שאין לו אפוטרופוס המנהל את ענייניו, וכן שהתקנה היא רק במקח וממכר של מטלטלים, אבל בקרקעות ובתים וכיוצא בזה - אין במעשיו כלום.

ג. קטן, שחלה עליו התקנה, הרי אם טעה במקח או בממכר שעשה, דנים בו כאילו היה גדול. אם הטעות בפחות משתות המקח (שישית) יש בזה מחילה בין הצדדים, בטעות של שתות (שישית המחיר) - המקח קיים ומחזיר את ההפרש, ובטעות של יותר משתות - המקח בטל.


תרי"ג היום
קל"ה.  שלא יגרש מוציא שם-רע את אשתו, שנאמר: "לא יוכל לשלחה כל ימיו" (דברים כב, יט).
------------------------------------------
לימוד היום לע"נ  נעים חכם בן שרה  ז"ל
הלכה יומית                                                                   י"ג בטבת


דין שליחות לקטן
שו"ע וילק"י חו"מ

א. קטן וקטנה לפני גיל מצוות אינם נעשים שליחים, וכן אינם יכולים למנות לעצמם שליח.

ב. מקרים היוצאים מן הכלל:
-	אם לדוגמא שלח האב את בנו הקטן לקנות ביצים, הרי אם נתן את הביצים לילד ונשברו, החנווני פטור.
-	האומר לחברו: "פיקדון שיש לי אצלך, שלח לי אותו ע"י ילד פלוני", אם רצה, יכול לשלוח את הפיקדון ביד אותו קטן ואינו חייב באחריות על הפיקדון אם אבד או התקלקל אצל הילד.
-	יש אומרים שילד מגיל שתים עשרה יכול להיעשות שליח להפרשת תרומות ומעשרות.
-	השולח את הקטן לדבר עבירה - יש אומרים שהמשלח פטור ויש המחייבים אותו.

ג. קטן שקיבל חפץ לשמירה - אין לו דין שומר, לכן אם החפץ נגנב או אבד  אין לחייב את הקטן, אף לא אחרי שיגדל.

תרי"ג היום
קל"ו. לעשות לסוטה כתורת הקנאות הסדורה בתורה, שנאמר: "ועשה לה הכהן את כל התורה הזאת" (במדבר ה, ל).
----------------------------------------------------------
לימוד היום לע"נ  אליהו שבי בן נזימה  ז"ל
י"ד בטבת                               הלכה יומית


מהלכות ירושה
שו"ע וילק"י חו"מ ס' רע"ו רפ"ט

א. לפי ההלכה אין הבנות יורשות עם הבנים. בנים הרוצים לוותר מחלקם לטובת הבנות, עליהם לעשות זאת בבית דין. בארץ נהוג לעשות זאת בזמן שבאים לבית דין לקבל "צו ירושה".  

ב. מי שחיבר ספר - כל הזכויות על הספר שמורות לו. לכן אם נפטר, עוברות זכויות אלה ליורשיו, ואסור לאחרים להדפיס הספר ללא רשותם. זכויות אלה שמורות גם מטעם דִינָא דמַלכוּתא (חוקי המדינה)  .

ג. מי שיש לו, לדוגמא, שני בנים, האחד תלמיד חכם העוסק בתורה, והשני מחלל שבת בפרהסיא ח"ו, ובוזה את דבר ה' - מותר לאבא להעביר את הנחלה כולה לבן שתורתו אומנותו.  
מכל מקום, החכם עיניו בראשו, שמא יש תקווה גם מהבן השני ויחזור בתשובה. לכן, טוב שיפקיד חלק מן הירושה בידי אדם נאמן בתנאי מבורר כהלכה, שאם הבן יחזור בתשובה, או שיביא ילדים שומרי תורה - יקבל את חלקו בירושה, ואם לא - יעביר הנאמן את הכסף לבן החכם, או לצדקה.

תרי"ג היום
קל"ז.  שלא ליתן שמן על קורבנה של הסוטה, שנאמר: "לא יצוק עליו שמן" (במדבר ה, טו).
קל"ח.  שלא ליתן עליו לבונה, שנאמר: "ולא ייתן עליו לבונה" (במדבר ה, ט).
----------------------------------------------------------
לימוד היום לע"נ  אליהו נחמיאס  ז"ל
הלכה יומית                                                                 ט"ו בטבת


דיני בישול בשבת
שו"ע וילק"י סי' רנ"ג

א. תנור חשמלי המופעל מערב שבת, ויש בתוכו מנגנון המפעיל אותו בדרגת חום קבועה, הנקרא "מצב שבת", מקילים להניח בו תבשיל שנתבשל כל צורכו, או מים רותחים, כי אין חשש לשינוי מידת החום ע"י הכפתורים. יש מחמירים להניח ליד הכפתורים פתק ובו המלה "שבת", כדי שלא יגעו בהם. 

ב. מותר לתת מערב שבת תבשיל צונן, שיש בו מרק, על גבי פלטה חשמלית שאינה פועלת, ובמשך השבת הפלטה תדלק ע"י שעון שבת, והתבשיל יתחמם בשבת. והמחמיר בזה תבוא עליו ברכה.

ג. תבשיל המונח על הפלטה והתחיל להתייבש - אסור להוסיף לתוכו מים רותחים בשבת. הרוצה למנוע את התייבשות המאכל לגמרי, ירים את הסיר מעל הפלטה, ובעוד הוא באוויר יניח על הפלטה סיר אחר הפוך, ועליו יחזיר את הסיר עם התבשיל.
קהילות שנהגו בחו"ל להוסיף מים רותחים לתבשיל המצטמק, צריכים לשנות את מנהגם זה בארץ, כדעת מר"ן.

תרי"ג היום
קל"ט.  שלא לבוא על האם, שנאמר: "ערוות… אמך היא לא תגלה ערוותה" (יקרא יח, ז).
ק"מ. שלא לבוא על אשת אב, שנאמר:"ערוות אשת אביך לא תגלה" (ויקרא יח, ח).
----------------------------------------------------------
לימוד היום לע"נ בנימין בן אסתר וישועה  ז"ל
ט"ז בטבת                              הלכה יומית


אמירה לנוכרי בשבת
שו"ע וילק"י סי' ש"ז
דוגמאות למקרים בהם מותר לומר לנוכרי 
לעשות משהו בשבת, כדי למנוע צער.

א. מערכת אזעקה של חנות שהתקלקלה והתחילה לפעול בשבת, מותר לומר לגוי שיפסיק אותה. מותר גם להראות לו את הכפתור לכיבוי המערכת. זאת, כיוון שכיבוי הוא איסור דרבנן, אשר במקום צורך גדול מותר לומר לגוי.

ב. זכוכית של משקפיים שנפלה בשבת, אם לא צריך מעשה אומן כדי להחזיר אותה - מותר אף ליהודי להחזירה. ואם צריך לזה מעשה אומן, ובעל המשקפיים צריך אותם לצורך מצווה של רבים, כגון לקרוא בתורה - מותר לומר לגוי להחזיר הזכוכית למסגרת שלה. ואם אפשר יעשו זאת בדרך של "שבות לשבות" - שיאמרו לנוכרי שיאמר לנוכרי אחר.

ג. אם שכחו לחתוך נייר טואלט מערב שבת, מותר לומר לגוי לחתוך ניירות בשבת. אם אין גוי בנמצא מותר גם ליהודי לחתוך את הנייר בשינוי, כגון ע"י מרפקו, ואף אם נחתך במקום הנקבים, אין בכך כלום.

תרי"ג היום
קמ"א.  שלא לבעול אחות, שנאמר: "ערוות אחותך בת אביך לא תגלה" (ויקרא יח, ט).
קמ"ב.  שלא לבעול בת אשת אב, שנאמר: "ערוות בת אשת אביך לא תגלה…" (ויקרא יח, יא).
הלכה יומית                                                                   י"ז בטבת


הכנות לשבת
שו"ע וילק"י סי ר"נ

א. מצווה על האדם לטרוח בעצמו בהכנות לכבוד שבת, ואפילו יש אחרים שיעשו הכול בשבילו, כי "מצווה בו יותר מבשלוחו".

ב. אמרו רבותינו כי הזיעה שמזיע אדם בהכנת צורכי השבת, הקב"ה מוחק בה את עוונותיו. לכן אין להתעצל בזה, וטוב גם שיאמר על כל דבר שקונה או מכין שזה לכבוד שבת קודש.

ג. גם לתלמיד חכם מותר לעסוק במלאכה לכבוד שבת, ואפילו שאחרים רואים אותו בכך, כי ניכר הדבר שעושה את הדבר לכבוד שבת, ואין בזה משום בזיון תלמיד חכם, אלא - אדרבה - זהו כבודו.

ד. מצווה לטעום מתבשילי השבת, כדי לראות אם הם טובים, ונכון לטעום מכל מין ומין. רמז לדבר: "וטועמיה חיים זכו".



תרי"ג היום
קמ"ג.  שלא לבעול בת הבן, שנאמר: "ערוות בת בנך … לא תגלה" (ויקרא יח, י).
קמ"ד.  שלא לבעול הבת, שנאמר: "לא תגלה ערוותן כי ערוותך הנה"  (ויקרא יח, י).
י"ח בטבת                               הלכה יומית


ליל השבת ויומו
שו"ע וילק"י סי' רס"ב

א. אמרו חז"ל, כי שני מלאכי השרת מלווים את האדם בערב שבת מבית הכנסת לביתו, אחד מלאך טוב ואחד - רע. וכשמגיע לביתו ומוצא נר דלוק, שולחן ערוך ומיטה מוצעת - מלאך טוב אומר: "יהי רצון שיהיה כך גם לשבת הבאה", ומלאך רע עונה "אמן" בעל כורחו.  וכן ההיפך, חלילה.

ב. ישתדל אדם להחליף כל בגדיו לכבוד שבת, ונכון שיהיו לו בגדים מיוחדים לשבת (ולפחות חולצה לבנה). וישמח בבוא השבת כמו שיוצא לקראת מלך, וכבר נהגו לקבל את השבת בציבור בבית הכנסת.

ג. נכון שבמשך כל יום השבת ילבש אדם את בגדי השבת, ויישאר בהם עד אחר ההבדלה, ורצוי עד אחרי סעודה רביעית. 

ד. מנהג בהרבה קהילות שהרבנים בבית הכנסת וההורים בבית מברכים את הילדים בליל שבת, שכן באותה שעה מוריד ה' שפע לעולם וראוי להעבירו אל הבנים. 


תרי"ג היום
קמ"ה.  שלא לבעול בת הבת, שנאמר: "או בת בתך לא תגלה" (ויקרא יח, י).
קמ"ו.  שלא לישא אשה ובתה, שנאמר: "ערוות אשה ובתה לא תגלה" (ויקרא יח, יז).
הלכה יומית                                                                י"ט בטבת


הדלקת נרות שבת
שו"ע וילק"י סי' רס"ג

א. אמרו רבותינו כי "הרגיל בנר יהיו לו בנים תלמידי חכמים", לכן ראוי לאשה להתפלל אחר ההדלקה שה' יתברך יזכה אותה בבנים תלמידי חכמים המאירים בתורה, כי בשעת מעשה המצווה התפילה נשמעת יותר.

ב. ראוי שהאשה תלבש את בגדי השבת לפני ההדלקה. ואם יש חשש שעד שתתלבש יעבור הזמן - תדליק לפני כן.
מנהג יפה הוא שתתרום כסף לקופת הצדקה לפני ההדלקה.

ג. אין מנהגנו להקפיד לכבות את החשמל לפני ההדלקה, ואין חשש של ברכה לבטלה אם מדליקה הנרות בעוד אור החשמל דולק.

ד. אשה ששכחה להדליק נרות בשבת אחת, וגם בעלה לא הדליק, יש נוהגים להצריכה להוסיף נר נוסף בשבתות הבאות. ויש מקילים בכך, במיוחד בימינו שיש אור חשמל דלוק בבית.



תרי"ג היום
קמ"ז.  שלא לישא אשה ובת בנה, שנאמר: "את בת בנה … לא תיקח" (יקרא יח, יז).
קמ"ח.  שלא לישא אשה ובת בתה, שנאמר: "ואת בת בתה לא תיקח לגלות" (ויקרא יח, יז).
כ' בטבת                                  הלכה יומית


חשמל בשבת
שו"ע וילק"י

א. יש רבים בארץ שאינם משתמשים בחשמל בשבת, אף שהודלק מערב שבת, כי בחברת החשמל עובדים יהודים בחילול שבת. במקום זה הם מתקינים גנראטור פרטי או שכונתי. אך רבים מתירים את השימוש גם בחשמל הכללי, ומסתמכים על כך שייצור החשמל מיועד גם לדברים של פיקוח נפש, כגון בתי חולים או לכוחות הביטחון.

ב. שכונה שאירעה בה הפסקת חשמל בשבת, ועובדי החברה היהודים באו ותיקנו את הקלקול, יש המתירים להשתמש בתבשילים שהיו מונחים על הפלטה גם אחרי התיקון, זאת מתוך הנחה שיש באותו אזור חולים במחלה שיש בה סכנה והם צריכים לחשמל. 

ג. אסור להיכנס בשבת למקום שבו מיד עם הכניסה נדלק האור או המזגן, כיוון שבעצם כניסתו גורם להדלקה. במלונות ובתי חולים וכדו' יש בצד הדלתות החשמליות גם דלתות רגילות לימי השבת והחג. גם ב"שִירוּתִים" יש מקומות שהורדת המים מופעלת ע"י חשמל, ויש להיזהר שלא להשתמש בהם, אלא בשירוּתִים הרגילים.

תרי"ג היום
קמ"ט.  שלא לבעול אחות אב, שנאמר: "ערוות אחות אביך לא תגלה" (ויקרא יח, יב).
ק"נ.   שלא לבעול אחות אם, שנאמר: "ערוות אחות אמך לא תגלה" (ויקרא יח, יג).
הלכה יומית                                                               כ"א בטבת


מצוות מזוזה
שו"ע וילק"י יו"ד ס' רפה

א. אין ללון בבית ללא מזוזות, ולכן המוסר את המזוזות לבדיקה ידאג להחזירם בו ביום. אם לא הספיק והשאיר מזוזה באחד החדרים ילון באותו החדר, ואם אין כלל מזוזות ישתדל ללכת ללון בדירה אחרת עם מזוזות.

ב. מותר להיכנס לבית חברו שאין לו מזוזה בפתחו.

ג. הכול חייבים במצוות מזוזה. לכן רשאית גם האשה לקבוע את המזוזות בפתחי ביתה ולברך. אבל אם קובעים את המזוזות ברוב עם אין זו ממידת הצניעות שהאשה תקבע את המזוזה.

ד. כניסה לחדר מדרגות חייבת במזוזה. בעניין המעלית, יש אומרים שאינה חייבת במזוזה אף אם יש בה ד' אמות על ד' אמות, ויש אומרים שיקבעו בה מזוזה ללא ברכה. 


תרי"ג היום
קנ"א.  שלא לבעול אשת אחי האב, שנאמר: "אל אשתו לא תקרב, דודתך היא" (ויקרא יח, יד).
קנ"ב.  שלא לבעול אשת הבן, שנאמר: "ערוות כלתך לא תגלה" (ויקרא יח, ט).
----------------------------------------------------------
לימוד היום לע"נ  יצחק בן מסעודה חניני פרטוש  ז"ל
כ"ב בטבת                              הלכה יומית


מקומות הפטורים ממזוזה
שו"ע וילק"י יו"ד ס' רפ"ה

א. אין לקבוע מזוזה במקומות שאינם לכבוד, כגון: באמבטיה ושירותים, חדר אשפה ומקומות שנמצאת בהם זוהמה, וכן לא בבתי תיאטראות ובתי קולנוע וכדומה.

ב. מכונית עם קרון שאפשר לאכול וללון בו - פטור ממזוזה, וכן החדרים בספינות, כיוון שאינם דירות קבע.

ג. דירת שותפים, וביניהם גם נוכרי, אפשר לקבוע בה מזוזה ללא ברכה, ואם יש חשש שהגוי יבזה את המזוזה או יגנוב אותה - פטורים.

ד. יהודי המשכיר דירה לנוכרי - פטור מן המזוזה. לכן יסיר את המזוזות לפני מסירת הדירה.





תרי"ג היום
קנ"ג.  שלא לבעול אשת אח, שנאמר: "ערוות אשת אחיך לא תגלה" (ויקרא יח, טז).
קנ"ד.  שלא לבעול אחות אשתו, שנאמר: "ואשה אל אחותה לא תיקח" (ויקרא יח, יח).
------------------------------------------
לימוד היום לע"נ מכלוף יתח בן תמר ז"ל   ולע"נ דורה מוסקוביץ בת יעקב ורבקה ז"ל
ולע"נ אסתר סלמה שתיוי בת מיסה  ז"ל
הלכה יומית                                                                  כ"ג בטבת


מהלכות מזוזה
שו"ע וילק"י יו"ד ס' רפ"ה

א. המוסר מזוזות לבדיקה ונמצאו כשרות, כשחוזר לקבוע אותן מברך על קביעתן. אבל, אם נפלה המזוזה ומחזירה למקומה - אינו מברך.

ב. הרוצה להחליף מזוזות במהודרות יותר, או ספרדי הרוצה להחליף את המזוזות הכתובות בכתב אשכנזי לכאלה הכתובות בכתב ספרדי, כפי שראוי לעשות - הרי זה צריך לברך. 

ג. העובר לדירה אחרת ורוצה לקחת עמו את המזוזות המהודרות לביתו החדש, רשאי לעשות זאת בתנאי שיקבע במקומם מזוזות אחרות כשרות, ומכל מקום נכון שיעשה את ההחלפה ימים אחדים לפני עזיבתו את הדירה הישנה.

ד. הנכנס לדירה שהיו בה כבר מזוזות, נכון שיוציא עצמו מספק וימסור את המזוזות לבדיקה.


תרי"ג היום
קנ"ה.  שלא ישכב עם בהמה, שנאמר: "ובכל בהמה לא תיתן שכבתך" (ויקרא יח, כג).
קנ"ו.  שלא תביא אשה בהמה עליה, שנאמר: "ואשה לא תעמוד לפני בהמה לריבעה" (שם).
כ"ד בטבת                                    הלכה יומית


מהלכות מזוזה
שו"ע וילק"י יו"ד ס' רפ"ה

א. השוכר בית בארץ ישראל חייב במזוזה מיד בכניסתו לגור בו, אבל בחו"ל - אם שוכר את הבית מגוי, פטור מן המזוזה כל שלושים יום הראשונים. 

ב. בשכירות בית או דירה, השוכר הוא החייב בקביעת המזוזות, ולא המשכיר.

ג. אין למכור מזוזות לגוי לשם סגולה או כמזכרת, מפני שאסור להוציא אותם מרשות הקודש לרשות החול. ואם יש חשש איבה, או סכנה - מותר.

ד. אין להתיר לתלות מזוזה בשרשרת על הצוואר או במכונית, כעין קמע למזל ושמירה.






תרי"ג היום
קנ"ז. שלא לשכב עם זכר, שנאמר: "ואת זכר לא תשכב משכבי אשה" (ויקרא יח, כב).
קנ"ח. שלא לגלות ערוות אב, שנאמר: "ערוות אביך …לא תגלה" (ויקרא יח, ז).
הלכה יומית                                                               כ"ה בטבת


חנוכת הבית
ילק"י

א. מנהג ישראל קדושים לחנוֹך בית חדש בסעודת הודיה לה' יתברך, עם שירים ותשבחות ודברי תורה.

ב. באותו ערב שעובר ללון בדירה החדשה, או השכורה, מביא עשרה אנשים לביתו וקוראים את סדר הלימוד לחנוכת הבית, וכן קובעים את המזוזה בברכה, שמצוות מזוזה גם בלילה.

ג. נוהגים שבעל הבית מברך "שהחיינו" על בגד חדש או פרי חדש, ומכוון לפטור בזה גם את הדירה ואת הרהיטים החדשים.

ד. יש אומרים שסעודת חנוכת הבית היא סעודת מצווה, במיוחד אם תלמיד חכם דורש בה דברי תורה, ויש חולקים. לכן, יש נוהגים שבעל הבית עושה סיום מסכת בזמן הסעודה, כדי לעשותה סעודת מצווה לכל הדעות, ומנהג טוב הוא.



תרי"ג היום
קנ"ט.  שלא לגלות ערוות אחי האב, שנאמר: "ערוות אחי אביך לא תגלה" (ויקרא יח, יד).
ק"ס.   שלא לבעול אשת-איש, שנאמר: "ואל אשת עמיתך לא תיתן שכבתך" (ויקרא יח, בא).
כ"ו בטבת                                הלכה יומית


מנהגי חנוכת הבית
ילק"י

א. הקונה בית אשר גרו בו לפניו, טוב ונכון שיצבע ויסייד אותו לפני הכניסה וחנוכת הבית.

ב. ראוי ונכון לעשות חנוכת הבית גם אם לא בנה או קנה את הדירה החדשה, אלא שלקח אותה בשכירות.

ג. מי שהוסיף חדר חדש לביתו אינו צריך לערוך חנוכת הבית.

ד. ראוי ונכון לעשות חנוכת הבית בלילה הראשון שיכנסו ללון בו, ולא לדחות.

ה. מותר לעשות סעודת חנוכת הבית בחול המועד, ואין בזה משום עירוב שמחה בשמחה.






תרי"ג היום
קס"א.  שלא לבעול נידה, שנאמר: "ואל אשה בנידת טומאתה לא תקרב" (ויקרא יח, יט).
קס"ב.  שלא להתחתן בגויים, שנאמר: "ולא תתחתן בם" (דברים ז, ג).
------------------------------------------
לימוד היום לע"נ  מרדכי אריס בן מרגט ומאיר  ז"ל  ולע"נ  סולטנה אמזלג בת מסעודה  ז"ל
הלכה יומית                                                                  כ"ז בטבת


מצוות יישוב ארץ ישראל
ילק"י

א. מצוות יישוב הארץ אין ערוך אליה, שהיא שקולה כנגד כל המצוות שבתורה, ובמיוחד שכוונתו לשבת בה לשם מצווה ולקיים את המצוות התלויות בה.

ב. מותר לצאת את הארץ מסיבות ידועות, וביניהם למטרת לימוד תורה. אבל הרוצה לצאת את הארץ ללמוד תורה בלי כוונה לחזור לארץ - אסור.

ג. הרוצה לעלות ולהתיישב בארץ והוריו מתנגדים לכך - לא חייב לשמוע בקולם בזה. 
מכל שכן אם הוא גר בארץ והוריו ציוו עליו לצאת ולהתגורר איתם בחו"ל, אבל מותר לו לצאת לחו"ל כדי לבקר הוריו ולכבדם ולחזור לארץ.





תרי"ג היום
קס"ג. שלא יבוא עמוני ומואבי בקהל ה', שנאמר: "לא יבוא עמוני ומואבי בקהל ה'" 
(דברים כג, ד).
----------------------------------------------------------
לימוד היום לע"נ  משה קרצו בן לובה  ז"ל
כ"ח בטבת                              הלכה יומית


מיני מאפה וברכתם
שו"ע וילק"י סי' קס"ח

א. על הלחם יש לברך ברכת "המוציא", אפילו אם אוכלים פחות מ"כזית" (27 גרם). ואם אכל מהלחם "כזית" חייב לברך אחריו "ברכת המזון".

ב. פיצה - אם הבצק שלה נלוש במים והיא נאפתה בתנור, הדין שלה כלחם, ויש ליטול ידיים, לברך "המוציא" וברכת המזון.
אבל פיצה שנלושה בחלב וניכר בה טעם החלב, ברכתה "בורא מיני מזונות".

ג. פשטידה העשויה מבצק וממולאת בדברים שונים, אם נאפתה בתנור יש לה דין של לחם.

ד. "בורקס" העשויים מבצק עלים, ברכתם "מזונות".

ה. לחם מטוגן או מבושל, אם יש בחתיכות גודל כ"זית", דינם כלחם רגיל. אבל בפחות מ"כזית" ברכתם "מזונות" ו"על המחיה".

תרי"ג היום
קס"ד. שלא להרחיק דור שלישי מצרי מלבוא בקהל, שנאמר: "לא תתעב מצרי … דור שלישי יבוא להם בקהל ה'" (דברים כג, ח-ט).
הלכה יומית                                                               כ"ט בטבת


מיני מאפה וברכתם
שו"ע וילק"י סי' קס"ח

א. עיסה שערבו בה שומשומין ואפו אותה, דינה כלחם, אך אם יש בה הרבה שומשומין עד שלא ניכר טעם העיסה, הברכה עליה "מזונות".

ב. מיני מאפה שברכתם "מזונות", כגון עוגות וכעכים וכו', אם רצה לקבוע עליהם סעודתו, הרי צריך נטילת ידיים ומברכים "המוציא" כמו על לחם רגיל. קביעת סעודה היא באכילה של 216 גרם מהמזונות לפחות, מלבד דברים אחרים שאוכל עמהם.

ג. הקובע סעודתו על מיני מזונות, די שיאכל את ה"כזית" הראשון תוך 4-7 דקות, ואם אכל את השאר לאט לאט, צריך לברך בסוף "ברכת המזון".

ד. עיסה אשר נילושה בדבש, אפילו לא היה הרוב דבש, הברכה "מזונות" ובלבד שהמתיקות ניכרת. ולדעת הרמ"א מברכים עליה "המוציא".

תרי"ג היום
קס"ה.  שלא להרחיק דור שלישי אדומי מלבוא בקהל, שנאמר: "לא תתעב אדומי… דור שלישי יבוא להם"  (דברים כג, ח-ט).
------------------------------------------
לימוד היום לע"נ  רבקה בת שרה אפשטיין  ז"ל   ולע"נ  זכיה אדיב בת זולה  ז"ל
ראש חודש                                                                             א' בשבט


על מי ועל מה אסור לשון הרע
עפ"י ה"חפץ חיים"

א. אסור לדבר לשון הרע לא על היחיד ולא על רבים, לא על הגדולים ולא על הקטנים, לא על איש ולא על אשה, לא על קרובי משפחה ולא על רחוקים, לא על עם הארץ ובודאי לא על תלמידי חכמים שלגביהם האיסור חמור הרבה יותר. 

ב. איסור לשון הרע הוא אפילו אם אומר אמת, ואפילו ראה בעיניו. ואם יש בדברים גם שקר הרי זה נקרא "מוציא שם רע", ועוונו חמור מאד.

ג. אסור לספר לשון הרע על מישהו גם למי שכבר שמע את הדברים מאדם אחר, ואפילו אם היה הדבר מפורסם לכל, אם עכשיו אותו אדם, שמדברים עליו, נוהג כשורה.

ד. כן אסור לספר דברים שניתן לפרשם גם לשבח וגם לגנאי, אם מנוסח הדברים או מתנועותיו של המספר ברור משמע שהכוונה לגנאי.


תרי"ג היום
קס"ו.  שלא יבוא ממזר בקהל, שנאמר: "לא יבוא ממזר בקהל ה'" (דברים כג, ג).
קס"ז.  שלא יבוא סריס בקהל, שנאמר: "לא יבוא פצוע דכה וכרות שפכה בקהל ה'" (דברים כג, ב).
----------------------------------------------------------
לימוד היום לע"נ  אורה עמנואלי בת רבקה ודוד אלעזרוף  ז"ל  ולע"נ  אליהו חסון בן אסתר  ז"ל
ב' בשבט                                 הלכה יומית


חשמל בשבת
שו"ע וילק"י

א. בית דירות אשר מותקן בכניסתו מכשיר טלוויזיה במעגל סגור, כדי לראות מי בכניסה - יש לנתק אותו מערב שבת. אם יש מהדיירים המתנגדים, ראוי להחמיר שלא להתגורר בבית כזה.

ב. שכן חילוני, או אורח כזה, אשר הדליק בשבת את האור בחדר המדרגות, מותר לעלות במדרגות ואין חייבים לחכות עד שיכבה האור. זאת בתנאי שהוא יכול לעלות או לרדת במדרגות גם בלי האור. וכן בתנאי שבדרכו לא יעשה פעולות בהן הוא נהנה מן האור, כגון בדיקת המפתחות וכדומה. והמחמיר על עצמו להמתין עד כיבוי האור  - יבורך.

ג.  צריך אדם שירחיק עצמו משמיעת רדיו גם בימות החול, כיוון שיש בהם תוכניות עם דברי כפירה, לשון הרע או לעג לדברים שבקדושה. ובמוצאי שבת אסור להאזין לרדיו על פי דין, כיוון שנערכו השידורים בשבת, ואסור ליהנות ממלאכת שבת מעין זו.


תרי"ג היום
קס"ח.  שלא לסרס זכר, ואפילו בהמה חיה ועוף, שנאמר: "בארצכם לא תעשו" (ויקרא כב, כד).
קס"ט.  שלא ישא כהן גדול אלמנה, שנאמר: "אלמנה … לא ייקח" (ויקרא כא, יד).
----------------------------------------------------------
לימוד היום לע"נ  דולאט בת ישעיה ופרחה  ז"ל   ולע"נ  כמונה כהן בת בחלה  ז"ל
הלכה יומית                                                                       ג' בשבט


הנאה ממלאכת שבת לאחר השבת
שו"ע וילק"י

א. בית חרושת שעובדים בו יהודים בשבת, כגון בית חרושת לסוכר, מותר מעיקר הדין לאכול מתוצרת בית החרושת הזה, כי יש לומר שסוכר זה שבידו הוא מתוך רוב הסוכר שנעשה בימות החול. עם זאת, ראוי להימנע מלקנות ממפעל זה, כדי שיפסיק לעבוד בשבת.

ב. פירות וירקות שהגיעו לשוק במוצאי שבת או ביום ראשון, ונודע שהם נקטפו בשבת, הרי הם אסורים לעולם. ואין הרבנות נותנת הֵכשר לחנויות עם פירות כאלה.

ג. אוטובוס או מונית המגיעים לאסוף נוסעים במוצאי שבת, וידוע שיצאו מביתם לפני צאת השבת, מעיקר הדין מותר לנסוע בהם, אך אשרי המחמיר, ובעיקר בשכונות שרוב התושבים יראי ה'.

ד. מותר להשתמש במים המגיעים לבתים בשבת, אף כי נעשה הדבר ע"י כוח משאבות חשמליות. זאת, מכיוון שכיום הכול פועל באופן אוטומטי מלא. והמחמיר - יבורך.

תרי"ג היום
ק"ע. שלא יבעל כהן גדול אלמנה, אפילו בלא נישואין, שנאמר: "ולא יחלל זרעו בעמיו" 
(ויקרא כא, טו).
קע"א. שישא כהן גדול בתולה בנערותה, שנאמר: "והוא אשה בבתוליה ייקח" (ויקרא כא, יג).
ד' בשבט                                 הלכה יומית


מקום הדלקת נרות שבת
שו"ע וילק"י סי' רס"ג

א. מצווה להדליק את נרות השבת סמוך לשולחן עליו סועדים, וזה בכלל עונג שבת. מכל מקום, אם יעדיף לסעוד בחצר או במרפסת, בגלל החום או זבובים שבבית - מותר, ואף שאינו רואה משם את הנרות.

ב. מעיקר הדין אין צורך להדליק נרות בכל חדרי הבית. והמחמיר על עצמו בכך - ידליק, אך ללא ברכה.

ג. צריך להדליק את הנרות במקום הנחתם. מכל מקום, כאשר יש צורך, כגון אם האשה חולה והגישו לה הנרות להדלקה ליד המיטה - מותר להעבירם. או כגון שמדליקה על השולחן ואחר הדלקה מעבירה אותם למדף גבוה.

ד. מנהג טוב הוא להשאיר אור של  חשמל כל הלילה בפרוזדור הדירה, למקרה שיתעורר מישהו בלילה.  



תרי"ג היום
קע"ב. שלא ישא כהן גרושה, שנאמר: "ואשה גרושה מאישה לא ייקחו" (ויקרא כא, ז).
קע"ג. שלא ישא זונה, שנאמר: "אשה זונה … לא ייקחו" (שם).
הלכה יומית                                                                     ה' בשבט


במה מדליקים נרות שבת
שו"ע וילק"י סי' רס"ג

א. מצווה מן המובחר להדליק נרות שבת בשמן זית, ונכון להדר בכך גם בימינו. אבל מעיקר הדין מותר בשאר שמנים ונרות רגילים.

ב. יש מחלוקת הפוסקים אם אפשר לצאת ידי חובת נרות שבת ע"י נורות חשמל. לכן נכון להשתמש בנרות רגילים, ורצוי שהאשה בברכתה עליהם תכוון גם על החשמל שידליקו אחרי הנרות. 
מכל מקום, במקרים שאין להשיג נרות או שמן, אפשר לברך ולהדליק נרות חשמל, ויוצאים בהם ידי חובה.

ג. יש הנוהגות לסדר הנרות בשורה אחת בשווה, אבל אין חובה בכך ואפשר להדליקם בעיגול או צורות אחרות, ובלבד שלא יראו כמדורה.

ד. נרות שבת שכבו תוך הזמן, מותר להשתמש במה שנשאר מהם לאחר השבת ולכל מטרה.

תרי"ג היום
קע"ד. שלא ישא הכהן חללה, שנאמר: "וחללה לא ייקחו" (ויקרא כא, ז).
קע"ה. שלא יקרב אדם לאחת מכל העריות, ואפילו שלא בעל,  שנאמר: "איש איש אל כל שאר בשרו לא תקרבו לגלות ערווה" (ויקרא יח, ו).
ו' בשבט                                   הלכה יומית


בשר "כשר" או "חלק" - "גלאט"
שו"ע וילק"י יו"ד סי' מ"ח

א. מקצוע השחיטה ובדיקת הטריפות דורש ידע רב והתמחות מיוחדת. לכן אין לקנות בשר אלא ממקום העומד תחת השגחה הדוקה בעניין זה.

ב. אחד הדברים שכל אדם צריך לדעת הוא, שיש הבדל בין בשר "חלק" -  "גלאט", לבין בשר "כשר". הספרדים מחמירים לאכול רק בשר "חלק", ואילו האשכנזים מקילים לאכול גם בשר "כשר". עם זאת רבים מהאשכנזים מחמירים לאכול בשר "חלק" .

ג. ההבדל הכללי בין סוגי כשרות הבשר הוא, שבשר "חלק" הוא זה שלא היתה כל שאלה הלכתית בבהמה שנשחטה, ואילו בהמה שהיתה עליה שאלה הלכתית והרב פסק שהיא כשרה, היא מקבלת את הדרגה של "כשר" בלבד. מדובר בעיקר בטריפות הריאה. 

ד. ספרדי המוזמן ל"סעודת מצווה" ואינו יכול לברר אם הבשר "חלק", הרי מן הדין מותר לו לאכול שם, אך טוב יותר שלא יאכל בשר בקר.
מזון שבושל בכלים שבישלו בהם בשר "כשר" - אינו נאסר אף לספרדים.

תרי"ג היום
קע"ו. לבדוק בסימני בהמה וחיה להבדיל בין טמאה לטהורה, שנאמר: "זאת החיה אשר תאכלו מכל הבהמה וגו'" (ויקרא יא, ב).
הלכה יומית                                                                        ז' בשבט


איסור אכילת דם
שו"ע וילק"י יו"ד סי' ס"ו

א. נאמר בתורה: "ואיש איש מבית ישראל... אשר יאכל כל דם, ונתתי פני בנפש האוכלת את הדם, והכרתי אותה מקרב עמה".
  כל דם אסור, בין של בהמה, חיה או עוף, בין טהורים ובין שאינם טהורים. אבל דם דגים וחגבים בתנאי מסוים - אינו אסור.

ב. בעניין דם הנמצא בביצה. מבחינים בין שני סוגי ביצים - כאלה הבאים מלולים שהזכרים והנקבות חיים יחד, והסוג השני הבא מלולים שהתרנגולות נפרדות לגמרי מן הזכרים, ואלה הם כמעט כל הביצים הנמכרים כיום בערים.
דם הנמצא בביצים מסוג השני - מותר להסיר את הדם בכל מקום שנמצא ולאכול את השאר.

ג. דם האדם שפרש החוצה ממנו - אסור, לכן אם אכל לדוגמא תפוח ויצא דם על התפוח צריך לגרד את הדם מהפרי, להדיח את הפרי והוא מותר. דם שבין השיניים מותר למצוץ, אם רוצה.

תרי"ג היום
קע"ז.  לבדק בסימני העוף להבדיל בין טמא לטהור, שנאמר: "כל ציפור טהורה תאכלו" (דברים יד, יא).
קע"ח. לבדוק בסימני דגים להבדיל בין טמא לטהור, שנאמר: "את זה תאכלו מכל אשר במים וגו'" (ויקרא יא, ט).
----------------------------------------------------------
לימוד היום לע"נ  סמינה זוארץ בת חנה  ז"ל
ח' בשבט                                הלכה יומית


איסור בישולי גויים
שו"ע וילק"י יו"ד סי' קי"ב

א. מסעדות ובתי מלון שיש להם השגחה של רבנות מוכרת, אך הטבח הוא גוי, מנהג האשכנזים להקל לאכול שם אם המשגיח, או יהודי אחר, מדליק את האש לבישול. אבל הספרדים צריכים להחמיר בכך לכתחילה, והמקל לאכול במקומות ציבוריים כאלה, יש לו על מי לסמוך. 
	
ב. "בורקס" וכדומה, שנאפו בתנור ע"י גוי במאפיה של יהודים, עם הכשר כדת, אין בהם משום בישולי נוכרים.

ג. מותר לשתות קפה של גויים, והמחמיר תבוא עליו ברכה. אך יש להחמיר שלא לשתות קפה במסיבות של גויים וּבּבתי הקפה שלהם. הנוסעים במטוסים של חברות זרות אינם יכולים לאכול מזון שאין עליו הכשר, ולעניין הקפה, ישתו אותו בכוס חד פעמית או בכוס זכוכית.



תרי"ג היום
קע"ט. לבדוק בסימני חגבים להבדיל בין טמא לטהור, שנאמר: "אך את זה תאכלו מכל שרץ העוף… אשר לו כרעיים וגו'" (ויקרא יא, כא).
----------------------------------------------------------
לימוד היום לע"נ בנימין ברנס בן עמליה  ז"ל
הלכה יומית                                                                    ט' בשבט


תיקוני מאכלים בשבת
שו"ע וילק"י סי' שכ"א

א. אסור לכבוש ירקות בשבת, כלומר אין להניח מלפפונים או עגבניות וכדומה בחומץ או מלח כדי שיהיו כבושים, כיוון שהכלל קובע ש"כבוש דינו כמבושל".  
  עם זאת, העושה סלט בשבת מותר להוסיף מלח לצורך טעם. ויש מחמירים לתת מיד אחרי המלח שמן או לימון כדי לבטל כוח  המלח.

ב. ירקות כבושים, כגון מלפפונים במלח, שרוצה להניח אותם בתוך חומץ, על מנת לאוכלם בו ביום - מותר, כי אין איסור כבישה אחר כבישה. אבל, אם לא היו כבושים לגמרי, הדבר אסור כי עדיין לא נגמרה כבישתם הראשונה.

ג. מותר לפזר סוכר על תות שדה ביום שבת ולאוכלם בשבת, ואין בזה משום מעבד או כובש מזון, והמחמיר יפזר את הסוכר מיד לפני האכילה.



תרי"ג היום
ק"פ. שלא לאכול בהמה וחיה טמאה, שנאמר: "את זה לא תאכלו ממעלי הגרה וגו'" (ויקרא יא, ד). 
קפ"א.  שלא לאכול עוף טמא, שנאמר: "ואת אלה תשקצו מן העוף לא יאכלו" (ויקרא יא, יג).
----------------------------------------------------------
לימוד היום לע"נ  דבורה עמנואלי בת מזל  ז"ל
י' בשבט                                 הלכה יומית


איסור "נולד" בשבת
שו"ע וילק"י סי' שכ"ב

א. ביצה שנולדה בשבת אסורה באכילה בשבת, אפילו חיה, ואם נתערבה באחרות ואינה מוכרת, גם האחרות אסורות בשבת זו בגללה.

ב. פירות שנשרו בשבת מן העץ, אסורים באכילה ובטלטול. גם אם יש ספק אם נשרו בשבת - אסורים. במוצאי שבת מותרים הפירות שנשרו בשבת מיד עם צאת השבת.

ג. יש אוסרים לעשות "גזוז" בשבת, כגון ע"י ערבוב אבקת סודה עם מיץ ממותק בתוך מים, בדומה לאיסור ריסוק שלג וברד, מטעם איסור "מוליד". 
  כן יש אוסרים לערב מיץ ממותק במי סודה. אך יש מתירים בכל אלה, ולכן המחמיר תבוא עליו ברכה.





תרי"ג היום
קפ"ב.  שלא לאכול דגים טמאים, שנאמר: "מבשרם לא תאכלו" (ויקרא יא, יא).
קפ"ג.  של לאכול שרץ העוף, שנאמר: "וכל שרץ העוף טמא הוא לכם לא יאכלו" (דברים יד, יט).
הלכה יומית                                                               י"א בשבט


איסור "מוליד ריח" בשבת
שו"ע וילק"י סי' שכ"ב

א. אסור לתת מי בושם, על גבי מטפחת או בגדים בשבת. זאת משום איסור "מוליד ריח". אבל מותר לזלף בושם על הידיים, הפנים וכדומה, שאין דין מוליד ריח בגוף האדם. 
 בקהילות ידועות מזלפים בושם בבית הכנסת לכבוד החתן, יש להם להיזהר שלא לזלף על הבגדים או המטפחות.

ב. מותר לתת ריח טוב או מי וורדים באוכל או במשקאות בשבת, כי אין בזה משום "מוליד". אבל במים העומדים לרחצה יש להחמיר בזה. אם נתן מי וורדים במים בערב שבת מותר לרחוץ בהם ידיו בשבת ולנגבם.

ג. מותר להניח באסלה של השירותים סבוניה המכילה חומרי חיטוי וצבע, ואין בזה משום מוליד ריח או משום צביעה בשבת.





תרי"ג היום
קפ"ד.  שלא לאכול שרץ הארץ, שנאמר: "וכל שרץ השורץ על הארץ … לא יאכל" (ויקרא יא, מא).
קפ"ה. שלא לאכול רמש הארץ, שנאמר: "ולא תטמאו את נפשותיכם בכל השרץ הרומש על הארץ" (ויקרא יא, מז מד).
------------------------------------------------------
לימוד היום לע"נ  רינה בת פרידה מזרחי  ז"ל
י"ב בשבט                              הלכה יומית


הלכות גילוח ותספורת
שו"ע וילק"י סי' קע"ט, קפ"א

א. איסור גילוח בתער הוא מן התורה, והוא חמור מאד. גדולי הפוסקים מחמירים גם במכונה חשמלית המגלחת עד עור הפנים, וראוי לחוש לדבריהם. אף מי שנוהג כדעת המקילים, יעדיף להשתמש במכונה "פיליפס" או "שיק" וכדומה להן, ובאופן שלא ילחץ את הלהבים על העור, אלא יעביר המכונה בקלות כך שכאשר יעביר את היד על פניו יחוש בעיקרי השער.

ב. על המתגלחים בתער ודומיהם נאמר, שראויים הם לנידוי, אבל בזמן הזה שהדור פרוץ, אין לנדות מחשש שמא יתרחקו לגמרי הם ובניהם. לכן, אם יש כאלה בקהילה, נכון לקרב אותם לשמירת המצוות בדרכי נועם. ובמקרים שיש חשש שלא ישמעו כלל, וגם יש סכנה שיקלקלו אחרים - יש להתרחק מהם.

ג. בעניין גידול בלורית, אף כי מעיקר הדין אין בזה עבירה על "בחוקותיהם לא תלכו", נכון לחוש לדעות המחמירים כדעת הרמב"ם. ומה טוב להימנע מגידול בלורית ובמיוחד לבני תורה, מה עוד שלפעמים ניכר בבלורית שהיא דרך שחץ וגאווה.  
תרי"ג היום
קפ"ו.  שלא לאכול תולעת הפירות כשתצא לארץ, שנאמר: "לכל השרץ השורץ על הארץ לא תאכלום" (ויקרא יא, מב).
קפ"ז. שלא לאכול שרץ המים, שנאמר: "אל תשקצו את נפשותיכם בכל השרץ השורץ" (ויקרא יא, מג).
הלכה יומית                                                                 י"ג בשבט


איסור הליכה בחוקי הגויים
שו"ע וילק"י סי' קע"ח

א. מצווה מן התורה שלא לנהוג כחוקות הגויים, שנאמר: "ובחוקותיהם לא תלכו", אין הכוונה בזה לכל מה שהגויים עושים, אלא לדברים משונים שאין להם הסבר. כן יש איסור בזה בדברים אשר כרוך בהם דבר פריצות או העדר צניעות.

ב. יש אומרים שהצפירות בימי הזיכרון לחללי המלחמות הם בכלל חוקות הגויים. ויש חולקים האומרים שאף הגויים עושים זאת עם טעם וסיבה. למעשה, אם נמצא אדם בזמן הצפירה במקום שאם לא יעמוד יביא הדבר למחלוקת ואיבה - רשאי לעמוד במקומו, ואם יכול יקרא פרק תהילים לעילוי נשמת חללי ישראל  הי"ד.

ג. לכתחילה נכון להשתמש בתאריך העברי, מכל מקום אין למחות ביד המקילים להשתמש בתאריך הלועזי, ומה טוב אם לפחות יציינו גם את התאריך שלנו. כמו כן יזהרו שלא לציין את חודשיהם במספרים, אלא בשמות, כגון "ינואר" פברואר" וכו', כי במספרים אנו מציינים את חודשי ישראל, כגון ניסן נקרא בתורה "החודש הראשון" וכדומה. 

תרי"ג היום
קפ"ח.  שלא לאכול נבלה, שנאמר: "לא תכלו כל נבלה" (דברים יד, כא).
קפ"ט.  שלא ליהנות בשור הנסקל, שנאמר: "ולא יאכל את בשרו וגו'" (שמות בא, כח).
י"ד בשבט                              הלכה יומית


איסור "חוקות הגויים"
שו"ע וילק"י סי' קנ"ז, קע"ח רמ"ו

א. אין ההליכה בגילוי ראש עבירה על "בחוקותיהם לא תלכו", כיוון שההולכים בגילוי ראש אינם עושים כדי להידמות לגויים. אך יש חובה ללכת בכיסוי מכמה טעמים הלכתיים ואחרים, ובכלל זה - ההולך בגילוי ראש נראה כמי שמסיר מעליו עול מלכות שמים. אלה ההולכים בכיפה קטנה, שאינה מכסה רוב הראש, ראוי והגון שבכניסתם לבית הכנסת להתפלל או ללמוד, שיחבשו כיפה שתכסה את רוב הראש.

ב. אין להיות ספרן בספריה חילונית כללית, אשר יש בה ספרי כפירה ואפיקורסות, שהרי יהיה נאלץ לתת מהם לכל דורש, ואז עובר על "לפני עיור לא תיתן מכשול"

ג. אסור לעסוק בציד חיות ועופות לשם שעשוע והנאה, וכן אסור לחזות במלחמות שוורים וכדומה, שהיא תרבות אנשים חטאים ואכזריים. אך מותר לבקר בגן חיות, ואם רואה שם קופים או פילים מברך: "משנה הבריות".



תרי"ג היום
ק"צ. שלא לאכול טריפה, שנאמר: "ובשר בשדה טריפה לא תאכלו" (שמות כב, ל).
קצ"א. שלא לאכול איבר מן החי, שנאמר: "ולא תאכל הנפש עם הבשר" (דברים יב, כג).
הלכה יומית                                                               ט"ו בשבט


מהלכות ומנהגי ט"ו בשבט
ילק"י

א. ביום ט"ו בשבט, ראש השנה לאילנות, אין להתענות, ואפילו חתן ביום חתונתו (למנהג המתענים ביום החופה).
אין אומרים בו וידוי ונפילת אפיים, וכן לא ב"מנחה" שלפניו.
אם חל בשבת, אין אומרים בו "צדקתך צדק".

ב. יש נוהגים ללמוד בליל ט"ו בשבט מענייני היום, וראוי ללמוד בהבנה ככל האפשר. ודבר בעתו מה טוב ללמוד הלכות ברכות הנהנין, כגון ברכות הפירות, או הלכות תרומות ומעשרות ועורלה, שהם מעניינו של יום.

ג. מנהג יפה הוא להרבות באכילת פירות אילנות, להראות בזה שהוא יום ראש השנה לאילנות. מכל מקום יש להיזהר בפירות שמצויים בהם תולעים לבדוק אותם לפני האכילה.

ד. יש נוהגים לאכול ריבה העשויה מן האתרוג של סוכות.



תרי"ג היום
קצ"ב. שלא לאכול דם, שנאמר: "וכל דם לא תאכלו"  (ויקרא ג, יז).  
קצ"ג. שלא לאכול חלב בהמה טהורה, שנאמר: "כל חלב … לא תאכלו" (ויקרא ג, יז).
------------------------------------------------------
לימוד היום לע"נ  לאורה אסתר ברדה בת ג'והרה וחואת'ו  ז"ל  ולע"נ יעקב בבני סבן  ז"ל
ט"ז בשבט                             הלכה יומית


הברכה על הרעמים והברקים
שו"ע וילק"י סי' רכ"ז-ט

א. הברכה על הרעמים והברקים היא: "שכוחו וגבורתו מלא עולם". יש נוהגים לברך על הברקים: "עושה מעשה בראשית". הרואה ברק, טוב שימתין לשמיעת הרעם ויברך "שכוחו וגבורתו" ויפטור בברכה זו גם את הברק.

ב. יש לומר את הברכה מיד, "תוך כדי דיבור", ואם עבר זמן - לא יברך, אלא ימתין עד לרעם או הברק הבא.

ג. אין לברך ברכה זו יותר מפעם אחת ביום. אבל אם התפזרו העננים לגמרי וזרחה השמש, ואחר כך שוב חזרו העננים ונשמעו רעמים, יש לחזור ולברך.

ד. מי שהתעורר משנתו ושמע קול רעמים, רשאי לשפשף ולנקות ידיו במשהו ולברך את הברכה בתוך הזמן הראוי.





תרי"ג היום
קצ"ד. שלא לאכול גיד הנשה, שנאמר: "על כן לא יאכלו בני ישראל את גיד הנשה" (בראשית לב, לג).
קצ"ה. שלא לאכול בשר בחלב, שנאמר: " לא תבשל גדי בחלב אמו" (שמות כג, יט).
----------------------------------------------------------
לימוד היום לע"נ ברוך מבורך שתיוי בן אסתר  ז"ל
הלכה יומית                                                                 י"ז בשבט


ברכת הים הגדול, הקשת והחמה
שו"ע וילק"י סי' רכ"ח-ט

א. הרואה את הים הגדול, לאחר שלא ראה אותו לפחות שלושים יום, מברך: "שעשה את הים הגדול", אך מנהגנו לברך בלא "שם ומלכות", כי יש ספק מהו הים הגדול, האם זה הים התיכון, או האוקיינוס.

ב. הרואה את הקשת מברך: "...זוכר הברית, נאמן בבריתו וקיים במאמרו". אין להסתכל הרבה בקשת, אבל מותר לומר לחברו שיש קשת, כדי שיברך עליה. אפשר לברך על הקשת גם אם רואים רק חלק ממנה.

ג. הרואה חמה בתקופתה מברך "עושה מעשה בראשית וכו'".
תקופת החמה היא אחת לעשרים ושמונה שנים. הפעם הקרובה היא בשנת תשס"ט. באותו זמן היא חוזרת השמש בדיוק לנקודה בה עמדה במעשה בראשית, בליל יום רביעי. הברכה נאמרת בתחילת היום, בתוך שלוש שעות הראשונות. מנהגים שונים יש באופן עריכת הברכה ברוב עם ובעסק גדול, ועל כך מתפרסמות מודעות.


תרי"ג היום
קצ"ו.  שלא לאכול לחם תבואה חדשה, שנאמר: "ולחם וקלי וכרמל לא תאכלו עד עצם היום הזה" (ויקרא כג, יד).
קצ"ז. דין טומאת משקין ואוכלין והכשרם, שנאמר: "מכל האוכל אשר יאכל וגו'" (ויקרא יא, לד).
י"ח בשבט                             הלכה יומית


שמיעה בקול הורים
שו"ע וילק"י יו"ד סי' ר"מ

א. יש דברים שאין הבנים חייבים לעשות מדין כיבוד אב ואם, ועם זאת צריך להשתדל לעשות אותם כדי לתת להם נחת רוח. לפעמים אף מותר להסתיר מהם דברים העלולים לצער אותם, או לגרום נזק. דוגמאות:

ב. אם האב חולה מסוכן, והוא מבקש מהבן שיאמר לו מהי המחלה, אין הבן חייב לגלות לו את מצבו הקשה, וימצא דרך להתחמק מן התשובה.

ג. ביקשה האם מבנה שלא יצא בלילה לעשות איזו מצווה, כי היא חוששת מהסכנה. אם הבן יודע שאין כל סכנה, הוא אינו חייב לשמוע בקול אמו, אך עם זאת ישתדל שלא תדע.

ד. אם הבן נוהג להחמיר על עצמו בכמה עניינים, מתוך חסידות והתקדשות במותר לו, אבל דבר זה אינו לרוחו של האבא, והוא מבקש מהבן שלא יחמיר. הרי ממידת חסידות ישמע לאביו, ולפחות במקום שאביו נמצא.

תרי"ג היום
קצ"ח.  שלא לאכול קלי מן החדש, שנאמר: "וקלי … לא תאכלו" (ויקרא כג, יד).
קצ"ט. שלא לאכול כרמל מן החדש, שנאמר: "וכרמל לא תאכלו" (שם).
------------------------------------------------------
לימוד היום לע"נ  משה משיח בן רבקה ודוד  ז"ל
הלכה יומית                                                              י"ט בשבט


שמיעה בקול הורים
שו"ע וילק"י יו"ד סי' ר"מ

א. מי שהוריו אמרו לו שלא יגדל זקן, והוא רוצה לגדלו, משום שהדבר גורם לו התחזקות ביראת שמים - אינו מחויב לשמוע בקול הוריו, כיוון שזה לא נוגע לצורך האישי של ההורים. מכל מקום יתייעץ עם הרב כיצד יוכל לפייס את הוריו כדי שיסכימו בלב שלם.

ב. אם הבן רוצה לישון בסוכה בחג הסוכות, וההורים חוששים לו שמא יצטנן, והדבר מצער אותם, במקרה זה הוא פטור ממצוות שינה בסוכה.

ג. בן שעשה את שליחותה של אמו, ואחר כך שאל אותו אביו מי אמר לו לעשות את הדבר. הרי, כאשר יודע הבן שאם יאמר לאביו שאמו אמרה לו, הדבר יגרום לכך שהאב יכעס על האם - מותר לבן שלא לומר את האמת, למען שלום בית. 

ד. אם מבקשים בטלפון את אביו או אמו והם ישנים, אסור לו להעיר אותם, חוץ ממקרה שיודע שהם יצטערו אם לא יעיר אותם, וגם אז ישתדל להעיר אותם ע"י מישהו אחר.

תרי"ג היום
ר'. שלא לאכול פירות עורלה, שנאמר: "שלוש שנים יהיה לכם ערלים לא יאכל" (ויקרא יט, כג).
ר"א. שלא לאכול כלאי הכרם, שנאמר: "פן תקדש המלאה"  (דברים כב,ט).
------------------------------------------------------
לימוד היום לע"נ  אסתר חסון בת בובה  ז"ל
כ' בשבט                                הלכה יומית


שמיעה בקול הורים
שו"ע וילק"י יו"ד סי' ר"מ

א. ראה אדם את אביו עושה דבר עבירה, נכון שימנע ממנו זאת. אך יעיר לו בצורה שלא יתבייש, כגון שישאל אותו אם הדבר מותר, ומעצמו יבין ולא יתבייש.

ב. אם אמר לאביו משהו ברמז, כדי למנוע אותו מדבר האסור, אבל האב לא הבין את הרמז, בכל זאת לא יאמר לו את הדבר בצורה מביישת. לדוגמא, הוא יכול לספר לו סיפור על מישהו אחר ובתוך הסיפור יאמר בפירוש  שהדבר אסור.

ג. אם ראה שאביו טועה בפירוש פסוק וכדומה, לא יאמר לו שהוא טועה, אלא - יאמר לו כך וכך שמעתי, וכיוצא בזה.

ד. אם שומע הבן את הוריו האומרים לשון הרע על פלוני, חלילה, ואפילו הם דברי אמת, הרי חלות על הבן שתי מצוות - האחת שהוא עצמו לא ישמע את הלשון הרע, והשנייה היא למנוע את הוריו מחטא זה. שוב, חייב הבן למצוא דרך להעיר להם בלי שיפגע בכבודם. 


תרי"ג היום
ר"ב. שלא לאכול טבל, שנאמר: "ולא יחללו את קדשי בני ישראל את אשר ירימו לה'" 
(ויקרא כב, טו).
ר"ג. שלא לשתות יין-נסך, שנאמר: "אשר חלב זבחימו יאכלו ישתו יין נסיכם" (דברים לב, לח).
הלכה יומית                                                             כ"א בשבט


כבוד חמיו או חמותו
שו"ע וילק"י יו"ד סי' ר"מ

א. חייב אדם בכבוד חמיו וחמותו, כאשר הם מגיעים לתוך ארבע אמותיו יכבדם בקימה של הידור, כדרך שנוהגים לפני הזקנים החשובים. 

ב. מן הנכון שלא לקרוא לחמיו או חמותו בשמם הפרטי. יש נוהגים לקרוא להם "אבא" או "אמא", כפי שקרא דוד המלך לשאול חמיו. וכן למדנו מדוד המלך שיש לכבד חמיו או חמתו אף אם גרמו לו צער. 

ג. גם האשה חייבת בכבוד הורי בעלה, ואף יותר, שכן זהו גם כבוד בעלה. אם לדוגמא האב ביקש מהבן לעשות משהו והבן אינו יכול, אך אשתו יכולה - צריכה היא לעשות זאת.

ד. כבוד ההורים שלו קודם לכבוד הורי אשתו. מכל מקום אם אמרו לו הוריו שלא לכבד חמיו וחמותו, אינו חייב לשמוע להם, ונכון שיפייס את הוריו שיסכימו, או שימעט ההליכה אל בית חמיו.

תרי"ג היום
ר"ד. לשחוט ואחר כך יאכל, שנאמר: "וזבחת מבקרך ומצאנך … כאשר ציוויתיך" (דברים יב, כא).
ר"ה. שלא לשחוט אותו ואת בנו ביום אחד, שנאמר: "אותו ואת בנו לא תשחט ביום אחד" 
(ויקרא כב, כח).
כ"ב בשבט                             הלכה יומית


הלכות חובל ושמירת הנפש
שו"ע וילק"י חו"מ ס' ת"כ, תכ"ו

א. הרואה את חברו בסכנה, כגון טובע בים או שמחבלים באים עליו - חובה לבוא לעזרתו ולהצילו בכל דרך שיודע להציל. ואם היתה זו אשה הטובעת - חייב להצילה, ואין מקום להתחסד בעניין זה. וכל  זה שבדרך מקרה בא לידו, אבל להמציא את עצמו לידי כך וודאי שאסור. 

ב. החובל בחברו הרי חוץ מחובתו לשלם את הנזק, צריך גם לבקש את מחילתו ולפייסו.

ג. מותר לבחורה או לאשה ללכת לרופא כדי לעשות ניתוח פלסטי לשיפור המראה החיצוני שלה, ואין בזה איסור החובל בעצמו.

ד. המשתדל להשיג רישיון נהיגה, והוא חולה במחלה שלא ניתן לגלות בבדיקה רגילה, מחלה העלולה להפריע בנהיגה - מותר לרופא האישי שלו או למי שיודע בבירור על מחלתו, להודיע על כך למשרד הרישוי, כדי למנוע ממנו קבלת רישיון, ואין כאן חשש איסור לשון הרע.

תרי"ג היום
ר"ו. לכסות דם חיה ועוף, שנאמר "ושפך את דמו וכסהו בעפר" (דברים כב, ו).

הלכה יומית                                                               כ"ג בשבט


דיני ברכת "הגומל"
שו"ע וילק"י סי' רי"ט

א. ארבעה צריכים לברך "הגומל", והם: יורדי הים, הולכי מדברות, חולה ומי שהיה חבוש בבית הסוהר. והסימן בראשי התיבות של המלה "חיים" שבפסוק "וכל החיים יודוך סלה": "ח'בוש" י'יסורין" "י'ם" ו"מ'דבר".

ב. גם הנשים חייבות בברכה זו, ואין הבעל יכול לברך במקום אשתו. מנהגנו שקטנים מתחת לגיל מצוות אינם מברכים וגם האב לא מברך עבורם, ורק החזן יעשה להם "מי שברך".

ג. יש לברך ברכה זו תוך שלושה ימים, ואם לא בירך בזמן זה יברך בהקדם האפשרי. הברכה צריכה להיות במניין, והמנהג לומר אותה בזמן קריאת התורה.

ד. הנוסע בכבישים שיש בהם סכנה מיוחדת, כגון ביהודה ושומרון, צריך לברך, גם אם נסע פחות משבעים ושתיים דקות. ואם נוסע שם כל יום יברך "הגומל" בשבת ויפטור בזה כל נסיעותיו במשך השבוע.


תרי"ג היום
ר"ז. שלא ליקח האם על הבנים, שנאמר: "לא תיקח האם על הבנים" (דברים כב, ו).
ר"ח. לשלח האם, אם לקחה על הבנים, שנאמר: "שלח תשלח את האם" (דברים כב, ז).
----------------------------------------------------------
לימוד היום לע"נ  מזל ברדה בת רות  ז"ל
כ"ד בשבט                             הלכה יומית


דיני תפילת הדרך
שו"ע וילק"י סי' רי"ט

א. הנוסע מעיר לעיר במשך זמן של הליכת "פרסה" (72 דקות), צריך לומר תפילת הדרך. את התפילה יאמר עם יציאתו מהעיר, כשהגיע לכביש בין עירוני. 

ב. אין לומר תפילה זו אלא פעם אחת ביום. אם שכח ולא אמר, רשאי לומר את הברכה כל זמן שהוא בדרך ובלבד שלא הגיע למרחק "פרסה" לעיר אליה הוא נוסע ("פרסה" היא כ-4 ק"מ). לאחר מכן יאמר אותה ללא ברכה.

ג. נכון לומר את תפילת הדרך לאחר ברכה קודמת, כגון ברכה שאמר על מאכל, אך אין זה מעיקר הדין אלא ממידת חסידות וזהירות בעלמא. 

ד. יש הבדלי דינים ומנהגים בהלכה זו, ולפיכך בכל ספק יש לשאול, או לומר את התפילה ללא "שם ומלכות".



תרי"ג היום
ר"ט. שלא להישבע בשמו לשקר, שנאמר: "ולא תשבעו בשמי לשקר" (ויקרא יט, יב).
ר"י.  שלא ישא את שמו לשווא, שנאמר: "לא תשא את שם ה' אלוקיך לשווא" (שמות כ, ז).
---------------------------------------------------------
לימוד היום לע"נ  רבקה אלעזרוף בת באנו  ז"ל
הלכה יומית                                                             כ"ה בשבט


הטבת חלום
שו"ע וילק"י סי' ר"כ

א. הרואה חלום רע ונפשו עגומה עליו ביותר, יאמר בבקר לפני שלושה מאוהביו: "חלום טוב ראיתי", והם יאמרו לו: "טבא הוא וטבא ליהוי וכו'" (בתרגום: "טוב הוא וטוב יהיה").

ב. "תענית חלום" עושה מי שראה חלום רע ביותר, ויודע שלא ימצא מנוח ומרגוע לנפשו. תענית זו אפשר לעשות באותו יום אפילו שלא קיבל עליו התענית מאתמול.

ג. אמרו רבותינו כי בדרך כלל: "דברי חלומות לא מעלין ולא מורידין", וכן "מאן דלא קפיד לא קפדינן בהדי" ("מי שלא מקפיד בדבר, לא מקפידים עליו). לכן, במקום תענית, מציעים לתת לצדקה ולהרבות בלימוד תורה וקיום מצוות, שיש בהם להגן ולהציל יותר מכל.

ד. מי שראה בחלום שנפלו לו תפילין, או חלילה - ספר תורה, אינו צריך להתענות. מי שחלם שמצווים אותו לעשות משהו שיש בו איסור, ואפילו איסור מדרבנן, אסור לשמוע לחלום זה.

תרי"ג היום
רי"א. שלא לכפור בפיקדון, שנאמר: "ולא תכחשו" (ויקרא יט, יא).
---------------------------------------------------------
לימוד היום לע"נ  יוסף ברנס בן ליזה  ז"ל
ולע"נ  שולמית לופז בת רבקה ודוד  ז"ל
כ"ו בשבט                              הלכה יומית


דיני קדושת "ובא לציון"
שו"ע  וילק"י סי' קל"ב

א. אמרו חז"ל, כי מיום שחרב בית המקדש, עומד העולם על "קדושה דסידרא", זו קדושת "ובא לציון".
לפיכך, יש להיזהר לומר קדושה זו בכוונה.

ב. אפילו שהכלל קובע, שכל דבר שקדושה אינו נאמר אלא במניין, הרי "קדושה דסידרא" מותר גם ליחיד לומר אותה. ויש מחמירים לומר אותה עם טעמי המקרא, לצאת ידי חובת כל הדעות. עם זאת, את התרגום שלה יש לומר בלחש.

ג. נכון שלא לצאת מבית הכנסת לפני "קדושה" זו. ולכתחילה לא יצא עד סיום התפילה כולה.

ד. אין לעשות שום הפסק בין "אשרי יושבי ביתך" עד לאחר "קדיש תתקבל" שאחרי "ובא לציון".




תרי"ג היום
רי"ב.  שלא להישבע על כפירת ממון, שנאמר: "ולא תשקרו איש בעמיתו" (ויקרא יט, יא).
----------------------------------------------------------
לימוד היום לע"נ  מרדכי ארוש בן מרגוט ומאיר  ז"ל   ולע"נ  אליעזר פלח בן טוני  ז"ל
הלכה יומית                                                                כ"ז בשבט


דיני חינוך הקטנים
שו"ע וילק"י

על חשיבות חינוך הקטנים לתורה ומצוות אמרו חז"ל:
"אל תגעו במשיחי ובנביאי אל תרעו" - "אל תגעו במשיחי" - אלו תינוקות של בית רבן".

אמר רבי שמעון בן לקיש: "אין העולם עומד אלא בשביל הבל פיהם של תינוקות של בית רבן". 
"אין מבטלין תינוקות של בית רבן אפילו לבניין בית המקדש". 
"כל עיר שאין בה - תלמוד תורה - לתינוקות של בית רבן - מחריבין אותה".
ועוד אמרו: "לא חרבה ירושלים אלא מפני שביטלו בה תינוקות של בית רבן מלימוד תורה".

ומכאן שחובה קדושה לחנך את הקטנים לתורה ויראת שמים וכן למידות טובות. כי "יצר לב האדם רע מנעוריו" ו"חנוך לנער על פי דרכו - גם כי יזקין לא יסור ממנה".  
כתב ב"אור החיים" הקדוש, כי כאשר מחנכים את הילדים מקטנותם ליראת שמים, יתייסד בהם הדבר לכל ימיהם.


תרי"ג היום
רי"ג.  להישבע בשמו באמת, שנאמר: "ובשמו תשבע" (דברים י', כ).

כ"ח בשבט                             הלכה יומית


דיני חינוך הקטנים
שו"ע וילק"י

א. האחריות על חינוך הילדים מוטלת על האב, אבל אם האב איננו, או שאינו ממלא את תפקידו, עוברת האחריות אל האם ואל האחרים.

ב. גיל התחלת חינוך הקטנים בדרך כלל הוא מגיל שש עד תשע, לפי חריפותם. אך יש דברים רבים שנכון להקדים אותם. 

ג. קטן וקטנה משעה שיודעים לדבר, טוב להרגילם לומר "מודה אני" בקומם משנתם.

ד. יש לחנך אף את הקטנים ביותר, ליטול ידיהם בבוקר כדין, והיא סגולה טובה שיגדלו בטהרה ויהיו "גידולי קודש".
הוא הדין לעניין נטילת ידיים אחר שעשו צורכיהם, וברכת "אשר יצר".

ה. מזמן שהקטן מתחיל ללכת יש לחנך אותו לחבוש כיפה, וטוב שתהיה הכיפה מכסה את רוב ראשו.


תרי"ג היום
רי"ד. שישמור מוצא שפתיו ויעשה כמו שנדר, שנאמר: "מוצא שפתיך תשמור" (דברים כג, כד).

הלכה יומית                                                             כ"ט בשבט


דיני חינוך הקטנים
שו"ע וילק"י

א. משעה שהקטנים יודעים לדבר, נכון ללמדם לומר פסוקים וברכות, כגון: "תורה ציוה לנו משה" וכדומה.
הדבר מותר גם אם עדיין אינם יודעים לנקות עצמם יפה. ומותר גם לגדולים לשבת לידם ולקרוא קריאת שמע ולהתפלל, ובלבד שלא יהיה שם ריח רע.

ב. משעה שהגיעו הקטנים לגיל חינוך, טוב להקפיד שיהיה גופם נקי אחרי עשיית צרכיהם, ועל האשה לזרז את ילדיה על כך.
כן יש לחנכם שלא לגעת במקומות המכוסים שבגוף, כדי שיתפללו וילמדו בטהרה ובנקיות.

ג. צריך לחנך הקטנים לברך ברכות הנהנין לפני ואחרי, וכן ברכות המצוות.

ד. חובה לחנך ולהרגיל את הקטנים שלא להוציא שם שמים לבטלה.

תרי"ג היום
רט"ו.  שלא יחל דברו, שנאמר: "לא יחל דברו"  (במדבר ל, ג).

ל' בשבט                    ראש חודש אדר א'


איסור לשון הרע, על מי ולמי
עפ"י החפץ חיים"

א. אסור לדבר לשון הרע גם על מי שידוע לנו שאינו מקפיד על כך שמדברים עליו, כגון אשתו או קרובו.

ב. יש חרם קדמונים שלא לבזות ולחרף את המתים, ואפילו את "עם הארץ" וכל שכן על תלמידי חכמים או תורתם.

ג. אסור לספר לשון הרע בפניו של האדם ושלא בפניו, וכן לא בפני רבים. הדבר אסור אפילו שאינו מזכיר את שמו, אלא שמתוך העניין ניתן לדעת במי מדובר. כן אסור לדבר לשון הרע דרך שחוק וקלות ראש, אף שאינו מתכוון לגנות.

ד. איסור לשון הרע הוא גם בכתיבה, או ברמיזה - בלי מלים, ואפילו להראות כתב יד שמתוכו יהיה מובן שהכותב אינו חכם או אינו למדן. גם המראה שהוא מסכים לדברי מי שאמר לשון הרע, דינו כמספר עצמו. מי שביקשו ממנו לספר משהו על אדם אחר, עליו להיות חזק ולא לספר, ואפילו אם היה זה אביו או רבו שביקש ממנו - לא ישמע אליהם.


תרי"ג היום
רט"ז. שיופר הנדר או השבועה וזהו דין הפרת נדרים המפורש בתורה, שנאמר: "איש כי ידור נדר וגו'" (במדבר ל, ג).
---------------------------------------------------------
לימוד היום לע"נ  שולמית ג'ורי בת מזל  ז"ל
ראש חודש                                                                   א' באדר א'

בשנה שאינה מעוברת מדלגים על חודש אדר א'
קביעת שנה מעוברת

יש הבדל במספר הימים של שנת החמה לבין מספר ימי שנת הלבנה. בשנת החמה יש כאחד עשר יום יותר. על מנת להשלים את החסר ולהשוות בין השנים, קבעו חז"ל להוסיף חדש לבנה בכל מספר שנים.  

נמצא לפי החישובים, כי הוספה של 7 חודשים בכל 19 שנה, מביאה להתאמה מדויקת בין שנת החמה לשנת הלבנה. את 7 החודשים פיזרו בין כל 19 השנה (הנקראים "מחזור קטן"), כך שיש לנו שבע שנים מעוברות בכל מחזור. השנים הן: 
שנה שלישית למחזור, שנה שישית, שנה שמינית, שנה אחת עשרה, שנה ארבע עשרה, שנה שבע עשרה ושנה תשע עשרה. (סימן: גו"ח אדז"ט).

לפיכך, הרוצה לדעת על שנה מסוימת אם היא מעוברת, ייקח את מספר השנה ויחלק ל-19, כך ידע באיזה "מחזור קטן" נמצאת  השנה, והשארית מן החילוק תהיה מספר השנה בתוך המחזור. ואז, אם היא אחת מהשנים גו"ח אדז"ט, בודאי היא מעוברת.


תרי"ג היום
רי"ז. שיגדל הנזיר פרע, שנאמר: "גדל פרע שער ראשו" (במדבר ו, ה).

ב' באדר א'                               הלכה יומית


בר מצווה באדר של שנה מעוברת
שו"ע או"ח סי' נ"ה

א. מי שנולד באדר של שנה פשוטה והשנה השלוש עשרה מעוברת, אינו נעשה לבר מצווה אלא באדר שני.

ב. הנולד בשנה מעוברת באדר ראשון וגם השנה השלוש עשרה היתה מעוברת, הרי יהיה בר מצווה באדר ראשון. (וכן אם נולד באדר ב' יהיה בר מצווה באדר ב'). מי שנולד ביום ל' אדר ראשון, או בל' שבט - יעשה שאלת חכם.

ג. יש בלוח העברי תופעה מופלאה, שייתכן כי הנולד מאוחר יותר נעשה בר מצווה מוקדם יותר. 
כתוב בשולחן ערוך (או"ח סי נ"ה סעיף י'): 
"אם נער אחד נולד ביום כ"ט אדר ראשון בשנה מעוברת, ונער שני נולד (באותה שנה) ביום א' של אדר שני, והשנה השלוש עשרה (לחייהם) אינה מעוברת - הרי אותו שנולד בכ"ט לאדר ראשון יהיה בר מצווה ביום כ"ט באדר, ואותו שנולד אחריו, (באחד באדר השני), יהיה בר מצווה לפניו - ביום א' של אותו אדר.

תרי"ג היום
רי"ח. שלא יגלח הנזיר שערו כל ימי ניזרו, שנאמר: "כל ימי נדר ניזרו תער לא יעבור על ראשו" (במדבר ו, ה).
הלכה יומית                                                                   ג' באדר א'


יום השנה (יארצייט) בחודש אדר
שו"ע או"ח תקס"ח ז'

בעניין קביעת "יום הזיכרון" לנפטרים בחודש אדר, יש מנהגים שונים בשנה מעוברת.

אם הפטירה הייתה באדר שני של שנה מעוברת, אזי יתקיים יום הזיכרון באדר שני, ויש בקהילות האשכנזים המחמירים לקיים יום זיכרון גם באדר ראשון. 

אם שנת הפטירה הייתה פשוטה (רק אדר אחד), מר"ן אומר שבשנה מעוברת האדר הקבוע הוא אדר שני, ולכן יש לקיים האזכרה באדר שני (וכן מנהג הספרדים). ואילו הרמ"א פוסק כדעת האומרים באדר ראשון, ומציין שיש מחמירים להתענות בשניהם.

אם הפטירה היתה ביום ל' של אדר ראשון, הרי בשנה שיש אדר אחד, יקיים את יום הזיכרון ביום הראשון של חודש אדר (ולא ביום ל' של חדש שבט, ולא ביום כ"ט באדר).


תרי"ג היום
רי"ט. שלא ישתה הנזיר יין ולא תערובת יין ואפילו חומץ יין, שנאמר: "חומץ יין … וכל משרת ענבים לא ישתה" (במדבר ו, ג).
ד' באדר א'                               הלכה יומית


דינים ומנהגים בעלייה לתורה
שו"ע וילק"י סי' קמ"א

א. יש הבדלים בין הקהילות באופן קריאת התורה, במיוחד במבטא המלים ובלחן הטעמים. וכל קהילה חייבת לשמור בזה על המסורת שלה.

ב. מתפלל ספרדי במניין של אשכנזים יצא ידי חובת קריאת התורה לפי המבטא האשכנזי, ובלבד שהבין את המלים ששמע.

ג. אם עלה לתורה אחד מיוצאי תימן וקרא בעצמו את הקטע שלו במבטא של יוצאי תימן, האחרים יוצאים ידי חובה, אם הבינו את מה שקרא.
ציבור הנוהג לקרוא במבטא אשכנזי, אם קרה שבשבת אחת קראו במבטא ספרדי, וכן להפך, יצאו ידי חובתם.

ד. ספרדי שנקרא לעלות לתורה במניין אשכנזי, צריך לומר את ברכות התורה במבטא ספרדי. במיוחד צריך שלא לשנות את קריאת שם ה', שבזה יש הבדל בין הקהילות.


תרי"ג היום
ר"כ.  שלא יאכל הנזיר ענבים לחים, שנאמר: "וענבים לחים… לא יאכל" (במדבר ו, ג).

הלכה יומית                                                                ה' באדר א'


מדיני קריאת התורה
שו"ע וילק"י סי' קמ"ב-ג

א. על הקורא בתורה להכין היטב את הקריאה עם הטעמים, ובזמן הקריאה לדקדק בה באופן שכל מלה תהיה שלמה וברורה. מי שהוזמן לעלות לתורה ורוצה לקרוא בעצמו את הקטע שלו, אין להרשות לו אם אינו יודע לקרוא עם טעמי המקרא, עדיף שהחזן יקרא והעולה יקרא עמו בלחש.

ב. הקורא שטעה בקריאת אחת המלים, אפילו אם המובן שלה לא השתנה, כגון שאמר "אברם" במקום "אברהם", יש להחזיר אותו שיקרא נכון. אבל, אם טעה בטעמי המקרא - לא מחזירים אותו.

ג. מקום שאין מי שיודע לקרוא בתורה עם הטעמים, יקראו בכל זאת בתורה, ויעמוד אחד ליד הקורא וילחש לו את הצורה הנכונה של הקריאה, או ירמז לו בדרך אחרת.  

ד. אם היו ששה אנשים שלא שמעו קריאת התורה, יכולים לצרף אליהם עוד ארבעה ולקרוא בתורה כרגיל, אף כי הארבעה כבר שמעו קריאת התורה.

תרי"ג היום
רכ"א.  שלא יאכל הנזיר צימוקים, שנאמר: "ויבשים לא יאכל" (במדבר ו, ג).
------------------------------------------
לימוד היום לע"נ  מנטינה מסילתי בת מסעודה ואברהם  ז"ל
ולע"נ  שרה בובליל בת מיסה  ז"ל  ולע"נ  נסריה זנזורי בת שרה  ז"ל
ו' באדר א'                                הלכה יומית


הלכות ספר תורה
שו"ע וילק"י סי' קמ"ג

א. כל ספרי התורה מוחזקים שהם כשרים, מלבד אלה שידוע עליהם שהם פסולים או שלא עברו הגהה. לכן, המוזמן לעלות לתורה יעלה מבלי לחשוש שמא יש איזה פסול בספר.

ב. כיום יש אפשרות לבדוק את ספרי התורה ע"י מחשב, ואף כי מן הדין אין חובה לבדוק במחשב, נכון לעשות זאת. מכל מקום בדיקת מחשב אינה יכולה לבוא במקום בדיקה ע"י סופר מומחה כהלכה וכמנהג. זאת, מכיוון שאין המחשב יכול לבדוק את כל הדברים. 

ג. אין לקרוא בספר תורה גנוב, או שנקנה בטעות מגנבים. ואם קראו בו, יש ספק אם יצאו ידי חובה ואם לא היו הברכות לבטלה.

ד. יש הבדלים בין הכתב הספרדי לבין האשכנזי בכתיבת ספרי התורה התפילין והמזוזות, לכן מצווה מן המובחר שכל בית כנסת יכניס אליו ספרים לפי הקהילה המקומית. עם זאת, אם בבית כנסת ספרדי קראו בספר אשכנזי, או ההיפך - יצאו ידי חובה. 
תרי"ג היום
רכ"ב. שלא יאכל הנזיר חרצנים, שנאמר: "מחרצנים … לא יאכל" (במדבר ו, ד).
רכ"ג. שלא יאכל הנזיר זגים, שנאמר: "ועד זג לא יאכל" (במדבר ו, ד).
הלכה יומית                                                                   ז' באדר א'


יום פטירת משה רבנו
מנהג חסידים ואנשי מעשה להתענות ביום פטירת משה רבנו. ונוהגים ללמוד תורה בליל שבעה באדר.
בשנה מעוברת המנהגים חלוקים, והנכון לנהוג אותו באדר שני, אך טוב לעשות הלימוד בשני החדשים.

טבילת כלים בשבת
שו"ע וילק"י סי' שכ"ג

א. כלי סעודה חדשים, ממתכת או זכוכית, שנרכשו מגוי ולא הטביל אותם בערב שבת, יש מחלוקת הפוסקים אם מותר להטבילם בשבת. לכן, כדי לצאת ידי כל הדעות, אם אפשר ייתן אותם במתנה לגוי ויקבל אותם ממנו חזרה בהשאלה, כך שאין צורך להטבילם כלל.
ואם אי אפשר בדרך זו, והוא צריך לכלי זה בשבת, לספרדים מותר להטבילו בשבת עם הברכה, כמנהג ביום חול, ובקהילות האשכנזים מחמירים שלא להטביל כלים חדשים בשבת. 

ב. כוס יין ששתה ממנו גוי בשבת, מותר להדיחו כדי שישתו ממנו יהודים, ואין בזה משום "מתקן כלי" כיוון שהכלי עצמו לא נאסר ע"י שתיית הנוכרי.

תרי"ג היום
רכ"ד. שלא יכנס הנזיר לאהל המת, שנאמר: "על נפש מת לא יבוא" (במדבר ו, ו).
רכ"ה. שלא יטמא למתים, שנאמר: "לאביו ולאמו… לא יטמא" (במדבר ו, ז).
ח' באדר א'                               הלכה יומית


דיני טעות בספר תורה
שו"ע וילק"י סי' קמ"ג

א. אם נמצאה טעות בספר התורה באמצע הקריאה, מוציאים ספר אחר וממשיכים לקרוא בו ממקום שהפסיקו. והעולה מברך רק ברכה אחרונה. את הספר הפסול משאירים על התיבה ומחזירים אותו להיכל יחד עם הספר השני.

ב. אם נמצאה טעות בספר באמצע הקריאה ואין להם ספר אחר, לא יברך העולה ברכה אחרונה, אבל ישלימו הקריאה בספר הפסול בלי ברכות, וגם את ההפטרה יקראו בלי ברכות.

ג. אם ביום שני או חמישי נמצאה הטעות בעלייתו של השלישי, אזי אם כבר קראו לו שלושה פסוקים, לא צריכים להוציא ספר תורה אחר, אלא שהעולה לא אומר ברכה אחרונה, ואומרים "קדיש". 
   אבל, אם לא הספיקו לקרוא לו שלושה פסוקים, מוציאים ספר אחר ומשלימים בו את הקריאה, וצריכים לקרוא בספר השני לפחות שלושה פסוקים. 


תרי"ג היום
רכ"ו. שיגלח הנזיר על הקורבנות כאשר ישלים נזירותו, או כאשר יטמא, שנאמר: "וגילח הנזיר וגו'" (במדבר ו, יח).
הלכה יומית                                                                ט' באדר א'


דיני טעות בספר תורה
שו"ע וילק"י סי' קמ"ג

א. ספר תורה שחסרה בו אות, או שיש בו אות מיותרת, וכן אם נדבקו בו אותיות או נפסקה בו אות, הרי הוא פסול וצריך להוציא ספר תורה אחר. אבל, במקרה שיש ספק אם זה "דיבוק" או "פיסוק" - אין מוציאים ספר אחר מספק.

ב. אם נמצאה טעות בספר בימי החול, כגון ביום שני או חמישי, ניתן לפעמים לתקן את הספר מיד ולהמשיך לקרוא בו. ואף אם הדיו עדיין לח אין צורך להמתין עד שיתייבש.

ג. ספר תורה שנפסל ולפני שתיקנו אותו הוציאו אותו שוב בטעות והתחילו לקרוא בו. צריכים, כמובן, להוציא ספר אחר, אך לא יחזרו לקרוא מתחילת הפרשה, אלא ממקום שנזכרו שהוא פסול, כי יצאו ידי חובה במה שכבר קראו בו.

ד. ספר תורה שנכתב על "קלף משוח" - כשר לקריאה בציבור. מכל מקום בפרשת "זכור" ובפרשת "פרה" נכון להחמיר לקרוא בספר המהודר ביותר.


תרי"ג היום
רכ"ז.  לדון בערכי אדם כאשר מפורש בתורה, שנאמר: "איש כי יפליא נדר בערכך נפשות" 
(ויקרא כז, ב).
----------------------------------------------------------
לימוד היום לע"נ  ר' בכור בריגה  ז"ל  ולע"נ  מרדכי קצב בן זכיה  ז"ל
י' באדר א'                                       הלכה יומית


מהלכות גניבה וגזילה
שו"ע חו"מ סי' שמ"ח ואילך

א. מי שהחליפו לו בגד או מטריה וכדומה בבית המרחץ או בחתונה, אסור לו להשתמש בבגד של זה שהחליף בטעות, כי אינו שלו. גם במקרה והבגד שלו אבד לגמרי - צריך להחזיר לבעליו את הבגד שמצא במקום הבגד שלו.

ב. המוסר בגד לניקוי במכבסה ובטעות החזירו לו בגד של מישהו אחר, אסור לו להשתמש בבגד שאינו שלו וצריך להחזירו לבעליו. ואם הבגד שלו אבד לגמרי במכבסה, גם אז לא ישתמש בבגד שקיבל בטעות, אלא יתבע את בעל המכבסה לשלם לו את ערך הבגד שאבד אצלו.

ג. הנכנס לגינה של חברו בלי ידיעת חברו, ומצא שם פירות יפים על העץ, אסור לו לאכול מהם. הכלל הוא, שאסור לאדם ליהנות ממה ששיך לאדם אחר שלא מדעתו.
זאת, גם אם יודע שחברו אוהב אותו ולא יקפיד על שאכל מפירותיו, מכל מקום - עכשיו הפירות אסורים עליו. אולם בין חברים שיש הסכמה קודמת שהם נהנים זה מזה, או שהוא רגיל לאכול מפירות פרדסו תמיד - מותר.

תרי"ג היום
רכ"ח. דין ערכי בהמה, שנאמר: "והעמיד את הבהמה… והעריך הכהן אותה" (ויקרא יב, יג).
רכ"ט. דין ערכי בתים, שנאמר: "ואיש כי יקדיש את ביתו וגו'" (שם, יד).
הלכה יומית                                                          י"א באדר א'


היחס לנוכרי ודתו
שו"ע וילק"י יו"ד סי' קמ"ג-קנ"ג

א. אסור להיכנס לכנסיות ובתי פולחן של הנוצרים, ויש להקפיד על כך בכל תוקף, ואין להקל בזה. יש לשים לב לכך במיוחד בטיולים מאורגנים כאשר המדריך מנסה להראות מקומות כאלה.

ב. מותר להתפלל במערת המכפלה ולהקים שם בית כנסת אע"פ שעל גבי המערה יש מסגד של מוסלמים.

ג. אין מוכרים בתים ושדות לנוכרים בארץ ישראל, אבל להשכיר להם בתים בארץ - מותר, אלא אם כן הם עוינים את ישראל, או עלולים להשפיע לרעה על הסביבה היהודית. ובחו"ל הכול מותר.

ד. מותר לתת צדקה לעניי הגויים, וכן לבקר את החולים שלהם ולנחם את האבלים שלהם וכדומה. זאת, מפני דרכי שלום, וכן נוהגים.


תרי"ג היום
ר"ל.  דין ערכי שדות, שנאמר: "ואם משדה אחוזתו יקדיש וגו'"  (ויקרא כז, טז).

י"ב באדר א'                           הלכה יומית


מהלכות איסור ריבית
שו"ע וילק"י יו"ד סי' קנ"ט

א. מצוות עשה מן התורה להלוות כסף לעני, שנאמר: "אם כסף תלווה את עמי את העני עמך וכו'". הלוואה זו אסור שתהיה בריבית. על החוטאים באיסור ריבית אמרו חז"ל דברים קשים מאד.

ב. הריבית אסורה בכל מקרה ובכל אופן, פרט למקרה של פיקוח נפש. 

ג. גם במקרה שההלוואה היתה כהלכה, ולא היה בה שום תנאי של ריבית, אלא שבזמן הפירעון ביקש הלוֹוה לתת למלווה תוספת על סכום ההלוואה - אסור.

ד. כן אסורה "ריבית מוקדמת", כגון מי שרוצה לקבל הלוואה ממישהו ומקדים ושולח לו מתנות כדי שיסכים לתת לו הלוואה - אסור.

ה. אסור לאדם להלוות בריבית גם לקרובי משפחה, אף שאינו מקפיד עליהם.

תרי"ג היום
רל"א. דין מחרים נכסיו, שנאמר: "אך כל חרם אשר יחרים איש וגו'" (ויקרא כז, כח).
רל"ב. שלא יימכר חרם, שנאמר: "לא יימכר" (שם).
----------------------------------------------------------
לימוד היום לע"נ  שמעון זנזורי (ר' מוני) בן שרה  ז"ל
הלכה יומית                                                            י"ג באדר א'


מהלכות איסור ריבית
שו"ע וילק"י יו"ד סי' קנ"ט

א. מותר להשקיע בניירות ערך הנושאים רווחים, וצמודים למדד או לדולר, ואין בזה חשש איסור ריבית.

ב. המלווה לחברו בדולרים, מותר להחזיר בדולרים, אפילו אם השער של הדולר עלה, ואין בזה חשש ריבית. אבל, להלוות בשקלים לפי שער הדולר ולהחזיר בשקלים לפי שער דולר - יש בזה חשש ריבית.

ג. הקונה חפץ ורוצה לשלם בתשלומים, ואומר לו המוכר שעל כך צריך להוסיף על המחיר, יש החוששים בזה משום ריבית. לכן, נכון יותר לעשות ההיפך, על המוכר לקבוע תחילה את המחיר היקר יותר, ולומר לקונה שאם ישלם במזומן יקבל הנחה כך וכך.

ד. מותר לומר "תודה" למלווה ואין בזה חשש ל"ריבית דברים", כיוון שזה מדרכי הנימוס. אבל, אסור לעשות משהו למען המלווה, או לברך אותו, באופן שלא היה רגיל במילא לעשות זאת.

תרי"ג היום
רל"ג.  שלא יגאל חרם, שנאמר: "ולא יגאל" (ויקרא כז, כח).

י"ד באדר א'                             פורים קטן



ביום זה - "פורים קטן" - לא אומרים "תחנון" ולא "צדקתך",
אין מתענים בו ולא מספידים, ויש עושים קצת משתה ושמחה.
	
"תלמוד תורה"
עפ"י הרמב"ם ספר המדע הלכות ת"ת פ"ב 

א. חובה לפתוח "תלמוד תורה" בכל מקום, ולהושיב מלמדי תורה לילדי ישראל. זאת, מתקנת הכהן הגדול רבי יהושע בן גמלא בזמן בית שני. 
על חשיבות התלמודי תורה אמרו רבותינו: "כל עיר שאין בה תלמוד תורה לתינוקות של בית רבן - מחרימין אותה… שאין העולם מתקיים אלא בזכות הבל פיהם של תינוקות של בית  רבן".

ב. מלמד (מורה) אחד  יכול להחזיק עד עשרים וחמשה ילדים,  אם יש יותר תלמידים צריכים להוסיף מסייע למלמד.

ג. על המורה ללמד את הילדים במשך היום וכן מעט בלילה, כדי לחנכם ללמוד ביום ובלילה. אין לבטל לימוד תורה לילדים כלל, חוץ מערבי שבתות וחגים אחר הצהריים. ואין מבטלין תינוקות של בית רבן אפילו לבנין בית המקדש.

ד. על המלמד להיות ירא שמים ובקיא בקריאה ודקדוק. על המורה לעשות מלאכתו בנאמנות, על  המתרשל בתפקידו נאמר: "ארור עושה מלאכת ה' רמייה".

תרי"ג היום
רל"ד.  שלא לזרוע זרעים כלאיים, שנאמר: "שדך לא תזרע כלאיים" (ויקרא יט, יט).

פורים קטן                                                             ט"ו באדר א'
 
ביום זה - שושן-פורים קטן - לא אומרים "תחנון" ולא "צדקתך", 
אין מתענים בו ולא מספידים, ויש עושים קצת משתה ושמחה.

הלכות דיינים
שו"ע וילק"י חושן משפט

א. מי שיש לו דין ודברים נגד מישהו, צריך לתבוע אותו בבית הדין הרבני, הפוסק לפי דיני תורתנו הקדושה. 
   אמרו חכמים שכל התובע את חברו בערכאות של העמים, והוא הדין בבתי המשפט בארץ, שאינם דנים לפי התורה, הרי גדול עוונו מנשוא, והוא כמחרף ומגדף וּמֵרים יד בתורת משה רבנו.

ב. בעניין מקום השיפוט בין אדם לחברו לא שייך הכלל "דינא דמלכותא דינא", שאין כלל זה תקף אלא בעניינים שיש בהם תועלת למלכות, ובודאי אין כל נזק למלכות אם דנים לפי התורה.
עם זאת, בכל הנוגע למיסים ומכס, לחוקי תנועה וכיוצא בהם, יש לקיים את חוקי המדינה.

ג. מי שתבע מישהו לבית דין רבני והנתבע מסרב לבוא, יבקש התובע מבית הדין רשות לתבוע אותו בבית המשפט.

תרי"ג היום
רל"ה.  שלא לזרוע תבואה או ירק בכרם, שנאמר: "לא תזרע כרמך כלאיים" (דברים כב, ט).

ט"ז באדר א'                        הלכות ברכות


כללים בברכות

אנו מבחינים בסוגים שונים של ברכות:

א. ברכות המצוות, 	כגון:   "להניח תפילין".
ב. ברכות הנהנין, 	כגון:   "בורא פרי העץ".
ג. ברכות השבח,  	כגון:   "מוריד הטל".
ד. ברכות התודה, 	כגון:   "שהחיינו".
ה. ברכות התפילה והבקשה,   כגון:  "רפאנו ה'".

מן התורה אנו מצווים רק על "ברכת המזון" - "ואכלת ושבעת וברכת", וכן על ברכת כוהנים: "כה תברכו את בני ישראל".
יש אומרים שגם "ברכות התורה" (רמב"ן).

כל שאר הברכות נקבעו לנו על ידי חכמינו ז"ל.

גם נוסח הברכות נקבע על ידי חז"ל, ולכן: אסור להוסיף ברכות, ואסור לשנות מן הנוסח שלהן.

תרי"ג היום
רל"ו.  שלא להרביע בהמה כלאיים, שנאמר: "בהמתך לא תרביע כלאיים" (ויקרא יט, יט).


הלכות ברכות                                                        י"ז באדר א'


כללים בספק ברכות:

 בנוסח כל ברכה נזכר שם ה', וכיוון שאסור להזכיר שם שמים לבטלה, תתעורר השאלה: 
כיצד לנהוג במקרה של ספק אם אמר את הברכה או לא?

הכלל קובע: "סֵפיקא דאורייתא לחוּמרא" (בספק על מצווה מהתורה יש להחמיר) ו"ספיקא דרבנן לקולא" (ספק במצווה מחכמים - יש להקל).

לכן, כאשר הספק הוא אם בירך "ברכת המזון", שהיא מן התורה, כגון שאכל ושבע, ואיננו זוכר אם בירך "ברכת המזון" - חייב לחזור ולברך.
אבל, אם הספק הוא לגבי שאר ברכות, כיוון שהן מתקנת חכמים, הרי זה לא יחזור ויברך. בכל זאת, ישתדל אדם לצאת מן הספק, כגון שישמע את הברכה מאדם אחר החייב בה, יענה אמן ויכוון לצאת ידי חובה. גם המברך צריך לכוון להוציאו ידי חובה.
במיוחד ישתדל בזה בספק אם אמר את ברכות התורה, כיוון שיש פוסקים שהברכה הזו היא מן התורה.


תרי"ג היום
רל"ז. שלא לעשות מלאכה בכלאי בהמה כאחת, שנאמר: "לא תחרוש בשור ובחמור יחדו" (דברים כב, י).

י"ח באדר א'                          הלכה יומית


מהלכות רפואה
שו"ע וילק"י יו"ד סי' של"ו

א. החולה חייב לנהוג בדרך הטבע, ללכת לרופא ולקיים את ההוראות שלו. לפעמים צריך ללכת לקבל ייעוץ מעוד רופא, ונכון הדבר לעשותו. עם זאת, ישים האדם בטחונו בה' יתברך, רופא כל בשר, שייתן בלב הרופאים להבין ולהשכיל לדעת את שורשי המחלה ודרך רפואתה.

ב. במקרים שהרופאים נותנים לו לאכול רפואה העשויה מדבר האסור, או אם אומרים לו שצריך לאכול ביום כיפור - חייב לשמוע בקולם, ואין החומרה בזה נחשבת למידת חסידות. אבל אם הרופא חילוני, אין למהר לסמוך עליו, אלא אם כן הוא רופא הגון. ונכון להתייעץ בזה גם עם הרב או עם רופא דתי.

ג. מותר להתרפא ברפואה אלטרנטיבית או רפואה סגוּלית. ובמקום שיש חשש פיקוח נפש מותר להתרפא גם בדבר האסור, בתנאי שהסגולה בדוקה והאיש הנותן אותה מומחה וירא שמים, וכן שאי אפשר להכין תרופה כזו מחומרים המותרים.

תרי"ג היום
רל"ח. שלא ללבוש כלאיים, שנאמר: "לא תלבש שעטנז, צמר ופשתים יחדו" (דברים כב, יא).
------------------------------------------------------
לימוד היום לע"נ  סאלם בוסי  ז"ל
הלכה יומית                                                          י"ט באדר א'


מהלכות שבועות ונדרים
שו"ע וילק"י יו"ד סי' ר"ג-רל"ט

א. מותר להצהיר ב"הן צדק", כפי שנהוג בבית המשפט, אם הוא נאלץ ללכת לשם, ואין בזה חומר איסור שבועה, שהרי זה בא במקום שבועה. 

ב. אף כי אין איסור שבועה בנוסח: "בחיי נפשי", או "בכותל המערבי" וכדומה, מכל מקום לא ראוי לומר זאת. כן יש להיזהר שלא ישבע: "בחיי אבי" או "בחיי אמי" או במנוחתם וכדומה.
אם נדר נדר, לדוגמא: שאם יתרפא החולה - ישחט כבש לעניים, והחולה חלילה נפטר, פטור מלקיים את הנדר.

ג. יש לחנך את הקטנים שלא לנדור ולהישבע, ואם עשו זאת - צריך לגעור בהם. אם נדרו בדבר קל, שאין בו עינוי נפש, אומרים להם לקיים את הנדר, כדי שלא ירגילו עצמם בזה.
         
ד. המכניס ספר תורה לבית הכנסת, נכון שלא יכתוב שהוא מקדיש אותו לבית הכנסת, אלא יכתוב שהוא מפקיד אותו. בנוסח זה מובן שהספר שייך עדיין לתורם, אלא שהוא מופקד בבית הכנסת.

תרי"ג היום
רל"ט.  להניח פאה בשדה, שנאמר: "לעני ולגר תעזוב אותם" (ויקרא יט, י).

כ' באדר א'                             הלכה יומית


איסור סחורה בדבר האסור
שו"ע יו"ד סי' קי"ז

א. כל דבר האסור באכילה מן התורה, אסור לעשות בו סחורה, וכן לא לקנות אותו כדי להאכיל את פועליו הנוכרים וכדומה. 
  אבל, דבר שאינו מיועד לאכילה, כגון סוסים וחמורים, מותר לעשות בהם סחורה - למכור או לקנות.

ב. אם נזדמן לו במקרה דבר האסור, כגון שיצא לדוג דגים ועלו ברשתו גם דגים טמאים, מותר לו למכור אותם לנוכרים. וצריך למוכרם בהקדם האפשרי.

ג. אם נוכרי חייב לישראלי כסף, מותר לו לגבות חוב זה גם מדברים אסורים, אך ימכור אותם מיד.

ד. דבר מאכל שאיסורו רק מדרבנן, כגון גבינות של נוכרים, מותר לעשות בהם סחורה.




תרי"ג היום
ר"מ. שלא יכלה הפאה, שנאמר: "לא תכלה פאת שדך לקצור" (ויקרא יט, ט).
---------------------------------------------------
לימוד היום לע"נ  רפאל חי טייב  ז"ל
הלכה יומית                                                         כ"א באדר א'


איסור הונאת דברים
שו"ע חו"מ סי' רכ"ח

א. נאמר בתורה: "ולא תונו איש את עמיתו, ויראת מאלוקיך", ואמרו חז"ל שהכוונה להונאת דברים, ועוד קבעו רבותינו, שאיסור הונאת דברים חמור יותר מהונאת ממון, כי ממון אפשר להחזיר, ואילו את הצער שבהונאת דברים לא ניתן לבטל.

ב. כיצד היא הונאת דברים, לדוגמא: לא יאמר למוכר: "בכמה אתה מוכר חפץ זה?" והוא אינו רוצה לקנות אותו כלל.  או, לא יאמר לבעל תשובה: "זכור מעשיך הראשונים". לא יאמר לבעל הייסורים כדרך שאמרו חבריו של איוב: "זכור נא מי הוא נקי אבד", כלומר: זה בא לך בגלל חטאיך. ועוד כיוצא באלו.

ג. צריך אדם להיזהר ביותר מהונאת אשתו, שלא לצער אותה במלים, לפי שהאשה רכה בטבעה ועל צער מועט היא בוכה, וה' יתברך מקפיד על כך, כי "שערי דמעה לא ננעלו".

ד. לא יזמין את חברו שיאכל אצלו, בידיעה מראש שהוא לא יבוא, אלא ידבר תמיד כאשר פיו וליבו שווים.  


תרי"ג היום
רמ"א.  להניח לקט בשדה, שנאמר: "ולקט קצירך … לעני ולגר תעזוב אותם" (ויקרא יט, י).
-------------------------------------------------
לימוד היום לע"נ  עזרא בן יעקב דוד זאדה  ז"ל
כ"ב באדר א'                          הלכה יומית


הנהגות "בית הכבוד" (בית הכיסא)
שו"ע וילק"י סי' ג'

א. על כל אדם להיות צנוע גם בתוך בית הכיסא. יש לסגור את הדלת, ואפילו נכנס רק לצרכים "קטנים". ואם יש ריח רע מאד במקום וקשה לו להיות שם בדלת סגורה, יש להקל בזה כאשר אין שם מי שרואה אותו.

ב. מעיקר הדין מותר להרהר בענייני צדקה בבית הכבוד ובבית המרחץ, ולחשב שם חשבונות של מצווה, וכן מותר לתת צדקה בבית המרחץ.

ג. אין להכניס לבית הכבוד מאכלים או משקאות, ואפילו הם סגורים בקופסא. בדיעבד, אם כבר היו שם - יש להתירם. מאכלים שאינם עטופים, כגון פירות, שהוכנסו לבית הכיסא, נכון לרחוץ אותם שלוש פעמים לפני האכילה. וממידת חסידות טוב שלא לאוכלם כלל.

ד. מים בכלי שהיו בבית הכבוד, אפילו אם היו מכוסים נכון שלא לשתות מהם וגם שלא ייטול בהם ידיים. ובשעת הדחק יש להקל.

תרי"ג היום
רמ"ב.  שלא ילקט הלקט, שנאמר: "ולקט קצירך לא תלקט" (ויקרא יט, ט).
-------------------------------------------------
לימוד היום לע"נ  שמואל בן סאלם וברכה  ז"ל
הלכה יומית                                                           כ"ג באדר א'


הנהגות "בית הכבוד" 
שו"ע וילק"י סי' ג'

א. היוצא מ"בית הכבוד" (השירותים) צריך נטילת ידיים, ואפילו נכנס לשם רק כדי להוציא חפץ כלשהו. מעיקר הדין מספיק בנטילה פעם אחת ואין צריכים בכלי דווקא, אך נהגו ליטול שלוש פעמים ובכלי.

ב. הנכנס לשירותים שברכבת, רשאי ליטול ידיו בברז הנמצא שם. אבל הנכנס לשירותים שבמטוס - אם יכול להחמיר וליטול ידיו מחוץ להם - עדיף.

ג. מי שהטיל מימיו שלא בבית הכיסא, אלא במקום פתוח, כגון בשדה, יש אומרים שאם לא נגע בידיו באחד מהמקומות המכוסים בגוף - אינו צריך ליטול ידיו כלל, אלא יברך "אשר יצר" בלבד. זאת, מכיוון שרק הנוגע במקומות המכוסים בגוף, או שנכנס לבית הכיסא - צריך נטילת ידיים. אולם, טוב שייטול ידיו גם במקרה זה לפני שיברך "אשר יצר". ואם אין לו מים ישפשף ידיו במשהו המנקה.



תרי"ג היום
רמ"ג.  לעזוב עוללות בכרם, שנאמר: "וכרמך… לעני ולגר תעזוב אותם" (ויקרא יט, ט).

כ"ד באדר א'                          הלכה יומית


דיני פת נוכרי
שו"ע וילק"י יו"ד סי' קי"ב

א. אסור לאכול לחם שנעשה ע"י נוכרי. יש מקומות שהקלו בזה כאשר אין להשיג פת ישראל, ובלבד שהלחם נאפה ע"י נחתום האופה לחם למכירה לציבור, אבל לחם שנעשה בבית פרטי של הנוכרי - אסור בכל מקום.

ב. בימינו דברי המאפה עשויים מחומרים רבים, אשר יש מהם האסורים (כגון שומן חזיר). כמו כן משתמשים בקמח שעבר זמן מאז הטחינה, באופן שכבר התחיל להתליע. לכן כיום אין לקנות כל דברי מאפה, כמו כל מזון אחר, אלא אם יש לו תעודת הכשר בתוקף, המעידה על השגחה שהכול כשר.

ג. דבר שנאפה על ידי נוכרי אסור גם אם נעשה בבית יהודי ובכשרות, ואפילו אם רק את ההכנסה לתנור עשה הנוכרי. לכן יש להקפיד שגם את ההכנסה לתנור יעשה יהודי. 
יש בקהילות האשכנזים המקילים בכך על ידי שיהודי ידליק את התנור, או שיוסיף קיסם לאש.


תרי"ג היום
רמ"ד.  שלא יעולל הכרם, שנאמר: "וכרמך לא תעולל" (ויקרא יט, ט).
------------------------------------------------------
לימוד היום לע"נ  החייל דורון אסולין הי"ד בן עליזה ומאיר הי"ו

הלכה יומית                                                        כ"ה באדר א'


מדיני ומנהגי ברית מילה
שו"ע וילק"י יור"ד סי' ר"ס

א. הלילה שלפני יום המילה נקרא בקהילות הספרדים: "ברית יצחק", או "ליל הזוהר", בו נוהגים ללמוד בבית התינוק לימוד מיוחד בספר הזוהר הקדוש. כן נוהגים להדליק שם נרות ולהגיש כיבוד. בקהילות האשכנזים עורכים זאת בליל השבת שלפני הברית, והוא נקרא "שלום זכר".

ב. אם דוחים את הברית בגלל מחלת התינוק וכדומה, יש לקיים את הלימוד בליל הברית, ולא בליל השמיני ללידה. אם חלה המילה בשבת יש מקדימים את הלימוד לליל שישי, אבל טוב יותר שגם בליל שבת ילמדו את סדר ה"תיקון".

ג. את ברית המילה נכון לעשות במעמד של עשרה לפחות. לכן אם רואים שלפני הצהריים לא יהיה "מניין", מותר לדחות את הברית לאחר הצהריים.

ד. יש המתירים לאבלים להשתתף בברית מילה, בתנאי שאין שם מוזיקה, ויש מחמירים. 

תרי"ג היום
רמ"ה.  לעזוב פרט הכרם, שנאמר: "ופרט כרמך … לעני ולגר תעזוב אותם" (ויקרא יט, ט).
רמ"ו.  שלא ילקט פרט הכרם, שנאמר: "ופרט כרמך לא תלקט" (שם).
------------------------------------------------------
לימוד היום לע"נ  גלעד סימן טוב ז"ל בן בתיה תחי' ואשר  ז"ל
כ"ו באדר א'                           הלכה יומית


מהלכות ומנהגי ברית מילה
שו"ע וילק"י יור"ד סי' ר"ס

א. על אבי הבן והמוהל לעמוד בזמן הברית, ונכון שגם הקהל יעמדו, שנאמר: "ויעמדו העם בברית".

ב. נוהגים לומר י"ג מידות הרחמים בזמן הברית. כן נוהגים לברך ברכת הריח על הדסים, אחרי ברכת הגפן, והאשכנזים לא נהגו בזה.

ג. נכון להשתתף בסעודת הברית, שהיא "סעודת מצווה", וכל האוכל בסעודת ברית מילה ניצל מדינה של גיהינום.

ד. כאשר יש ברית מילה בבית הכנסת, אין אומרים שם "תחנון", ואפילו אם מתפללים שם כמה מניינים בזה אחר זה. ואם היה הברית בשבת, כן אומרים "צדקתך" בתפילת מנחה.




תרי"ג היום
רמ"ז. להניח השכחה בשדה, שנאמר: "ושכחת עומר בשדה … לגר ליתום ולאלמנה יהיה" 
(דברים כד, יט).
רמ"ח.  שלא ישוב לקחת השכחה, שנאמר: "לא תשוב לקחתו" (שם).
הלכה יומית                                                           כ"ז באדר א'


מהלכות ומנהגי ברית מילה
שו"ע וילק"י יור"ד סי' ר"ס

א. ברית שנדחה בגלל מחלת התינוק, אין למול אותו מיד כשהבריא, אלא צריכים להמתין עוד שבעה ימים ואז למול אותו. אבל אם נידחה הברית בגלל מחלת ה"צהבת", אין צריך להמתין שבעה ימים, אלא עד שהרופא אומר שמותר.

ב. ברית מילה שנדחה אין עורכים אותו בימים חמישי, שישי ושבת, אלא דוחים אותו ליום ראשון, זאת מחשש שמא יצטרכו לחלל עליו את השבת הקרובה.

ג. תינוק שנולד מהול, ומטיפים ממנו דם ברית, אין אומרים את הברכות, מלבד בקשת הרחמים עליו: "קיים את הילד הזה וכו'" וקריאת השם. בעניין ברכת "שהחיינו" של אבי הבן, יש אומרים שלא יברך, לכן טוב שילבש בגד חדש או יאכל פרי חדש ויברך "שהחיינו" עם כוונה לפטור גם את המצווה.  

ד. בעל תשובה, שהוריו לא היו שומרי תורה, וחושש שמא לא עשו לו את ברית המילה כהלכה, יכול לבדוק זאת אצל מוהל מומחה.

תרי"ג היום
רמ"ט.  להפריש מעשר לעניים, שנאמר: "מקצה שלוש שנים תוציא את כל מעשר תבואתך… והגר והיתום והאלמנה וגו'"  (דברים יד, כח-כט).
כ"ח באדר א'                          הלכה יומית


מהלכות ומנהגי ברית מילה
שו"ע וילק"י יור"ד סי' ר"ס

א. תינוק שנולד ביום שבת, ברית המילה שלו דוחה את השבת, שהוא היום השמיני ללידה.

ב. תינוק שנולד בשבת בלידה שאינה רגילה, כגון שנולד ב"ניתוח קיסרי", אין למול אותו בשבת, אלא דוחים זאת ליום ראשון. לידה ע"י מלקחיים, או ב"וואקום" נחשבת לידה רגילה, ואם נולד כך בשבת עושים את הברית בשבת.

ג. תינוק שנולד בזמן של "בין השמשות" - בין השקיעה לצאת הכוכבים - בין בשבת ובין ביום חול, צריך לרשום בדיוק את הדקה של הלידה ולעשות שאלת חכם לקביעת יום הברית.

ד. מילה בזמנה, הצריכה להתקיים בשבת, אך יש חשש שהמוזמנים יגיעו בחילול שבת, או יחללו שבת בזמן הברית, צריכים לעשות שאלת חכם, כי לפעמים מותר לדחות המילה ליום ראשון. 


תרי"ג היום
ר"נ.  לתת צדקה כמיסת ידו, שנאמר: "פתוח תפתח את ידך לאחיך לעניך וגו'" (דברים טו, יא).
רנ"א. שלא יאמץ לבבו על העני, שנאמר: "לא תאמץ את לבבך" (שם ז).
הלכה יומית                                                        כ"ט באדר א'


ממנהגי הסנדקאות בברית מילה
שו"ע וילק"י יור"ד סי' ר"ס

א. ה"סנדק" הוא האיש המחזיק את התינוק על ברכיו בזמן הברית. ישתדל אדם להיות סנדק, לפי שמצווה זו דומה ל"מקטיר קטורת", וכן יש בה משום תיקון לפגם הברית.

ב. מי שהיה סנדק לבן אחד, מותר לו להיות סנדק גם לבנים אחרים. גם אבי הבן יכול להיות סנדק, אך נהגו לכבד מישהו אחר, ומן ההידור הוא לכבד בזה תלמיד חכם.

ג. כשם שצריך להדר אחר מוהל הגון וירא שמים, כן יש להדר בסנדק, עם זאת אין מניעה לתת סנדקאות למי שאינו נשוי ואפילו לבחור צעיר, אבל לא למי שאינו בר מצווה.

ד. יש נוהגים שמכבדים בסנדקאות של הבן הראשון את אבי הבעל, ובבן השני את אבי האשה. עם זאת, יכול כל אחד למחול על זכות זו ולהעבירה לאחר.



תרי"ג היום
רנ"ב.  להפריש תרומה גולה, שנאמר: "ראשית דגנך… תיתן לו" (דברים יח, ד). 
רנ"ג.  להפריש תרומת-מעשר, שנאמר: "והרמותם ממנו… מעשר מן המעשר" (שם כו).
------------------------------------------------------------------------
לימוד היום לע"נ ר' שמואל אוזן בן פנחס  ז"ל   ולע"נ  דולה בת מנקושה  ע"ה
ל' באדר א'                       ראש חודש אדר 

משנכנס אדר מרבים בשמחה

"שבת שקלים"
שו"ע וילק"י סי' תרפ"ה

א. שבת שלפני ראש חודש אדר, הסמוּך לחודש ניסן, וכן כאשר חל ראש חודש בשבת, נקראת "שבת שקלים". מוציאים בבית הכנסת שני ספרי תורה, וקוראים בשני את מצוות "מחצית השקל" - בהתחלת פרשת "כי תשא". כן קוראים בו הפטרה מיוחדת: "ויכרות יהוידע", המזכירה את עניין השקלים.

ב. ציבור אשר שכחו ששבת זו פרשת שקלים, ולא הוציאו ספר תורה מיוחד, ולא קראו את פרשת שקלים, הרי - אפילו אם נזכרו אחרי תפילת "מוסף" - חוזרים ומוציאים ספר תורה וקוראים את פרשת שקלים עם ברכות לפניה ואחריה. כן קוראים את ההפטרה "ויכרות יהוידע" אבל בלי ברכות. 
אם נזכרו לאחר שהגיע זמן "מנחה" - אין לה תשלומין.

ג. אם טעה המפטיר וקרא את הפטרת פרשת השבוע, ונזכר תוך כדי הקריאה, מפסיק ועובר לקריאת הפטרת "ויכרות יהוידע" ויברך רק הברכות שאחריה.

תרי"ג היום
רנ"ד. שלא יקדים תרומות ומעשרות זה לזה, שנאמר: "מלאתך ודמעך לא תאחר" (שמות כב, כח).

ראש חודש                                                                         א' באדר


חזרה בתשובה על לשון הרע
עפ"י ה"חפץ חיים"

א. מי שחטא וסיפר לשון הרע על מישהו, והשומעים לא קיבלו את דבריו, הרי בידו עוון שבין אדם למקום. על זה צריך להתחרט, להתוודות בפני ה' ולקבל על עצמו בלב שלם שלא לעשות כן שוב.

ב. אם ע"י סיפורו גם נתגנה חברו ונגרם לו נזק בגופו או ממונו, או שציער אותו - הרי אין הדבר מתכפר לו עד שיפייס את חברו. ולאחר שהתפייס החבר ומחל, יישאר בידו העוון שבין אדם למקום, שעליו צריך לחזור בתשובה כנאמר בסעיף א'.

ג. אם זה שנאמר עליו הלשון הרע, לא ידע מזה, ועדיין גם לא נגרם לו שום נזק או צער, יש שאלה אם בכלל צריך להודיעו כדי לפייס אותו. מכל מקום ישתדל לגרום שלא יגיע לאותו אדם כל נזק בעתיד, כגון שילך למי ששמע את הלשון הרע ויאמר לו: "טעיתי במה שדיברתי על פלוני, כי ראיתי שאין העניין כך" וכדומה, עד שיוציא הדברים מלב השומע.

ד. בכל מקרה של ספק בדברים אלה, נכון לעשות שאלת חכם.

תרי"ג היום
רנ"ה.  שלא יאכל זר תרומה, שנאמר: "וכל זר לא יאכל קודש" (ויקרא כב, י).
--------------------------------------------------------------
לימוד היום לע"נ  שמחה קפלאוי בת חתון  ז"ל 
ב' באדר                                    הלכה יומית


מדיני ברכות התורה
שו"ע וילק"י סי' מ"ז

א. יש להיזהר מאד ב"ברכות התורה", כיוון שאסור לעסוק בתורה לפני הברכות. זאת, בין אם קורא בתורה ובין אם כותב, הן בתורה שבכתב והן בתורה שבעל פה, בין בהלכה ובין באגדה. אולם, על הרהור בדברי תורה אין צריכים לברך, ועיון מתוך ספר יש אומרים שנחשב כדיבור.

ב. יש מחלוקת הפוסקים אם ברכות התורה היא מצווה מהתורה, כדעת הרמב"ן, או שהן מדרבנן, כדעת הרמב"ם. בשולחן ערוך פסק כהרמב"ם ולכן בספק אם בירך או לא - לא יברך, לפי הכלל "ספק ברכות דרבנן להקל". ונכון שייתן דעתו לכוון על ברכות התורה בזמן ברכת "אהבת עולם", או שישמע הברכות מאדם אחר ויכוון לצאת בשמיעתו.

ג. המתעורר בלילה ורוצה ללמוד תורה, צריך לברך ברכות התורה לפני הלימוד. אם אחר שלמד חזר לישון עד הבוקר, צריך בבוקר לומר שוב את ברכות התורה. אבל אם נשאר ער עד הבוקר שוב אינו צריך לברך. 
ד. גם הנשים חייבות בברכות התורה.

תרי"ג היום
רנ"ו. שלא יאכל תרומה, אפילו תושב כהן או שכירו, שנאמר: " תושב כהן ושכיר לא יאכל קודש" (ויקרא כב, י ).

הלכה יומית                                                                    ג' באדר


דין אמירת פסוקי תורה בעל פה
שו"ע וילק"י סע' מ"ט

א. הלכה היא שפסוקים מן התורה שבכתב אסור לאומרם בעל פה. עם זאת, פסוקים השגורים בפי כל, כגון: פסוקי דזמרה, קריאת שמע, ברכת כוהנים וכדומה - מותרים בעל פה.

ב. חכם הדורש בפני הציבור יכול להקל ולומר פסוקים בעל פה, מאחר שאין זו קריאה שבאה להוציא ידי חובה.

ג. מה שנוהגים בבתי ספר שמחייבים את התלמידים ללמוד בעל פה פרקים מהנביא וכדומה, הדבר מותר ויש להם על מה שיסמוכו.

ד. מותר לומר תהילים בעל פה, מאחר שהוא דרך תפילה ותחנונים.  לכן, במקום שאין ספרים ללמוד, נכון לומר פרקי תהילים הידועים בעל פה.
הסומא, שאינו רואה, מותר לומר פסוקים בעל פה.



תרי"ג היום
רנ"ז. שלא יאכל ערל תרומה, שנאמר: "וכל ערל לא יאכל בו" (שמות יב, מח).
רנ"ח. שלא יאכל כהן טמא תרומה, שנאמר: "איש איש מזרע אהרון… בקדשים לא יאכל" 
(ויקרא כב, ד).
ד' באדר                                    הלכה יומית


פרקי לימוד לפני התפילה
שו"ע וילק"י סי' נ'

א. קבעו רבותינו לקרוא בכל יום דברי מקרא, וכן דברי משנה ותלמוד. לשם כך נקבעו בסידורי התפילה פרשת קורבן התמיד - מן התורה, פרק "איזהו מקומן" - מן המשנה, וברייתא דרבי ישמעאל - מהתלמוד.
אחד הטעמים לבחירתם של אלה הוא משום שאין בהם כל מחלוקות.

ב. יש אומרים שאין לומר פרקים אלה בבית האבלים, משום איסור תלמוד תורה לאבלים, אך אין הלכה כדבריהם, הואיל ונקבעו בסדר היום, הרי הם ככל חלקי התפילה.

ג. אחרי פרקים אלה, ולפני "הודו", אומרים קדיש "על ישראל". 
  במקרים שיש מניין מצומצם, או שאין עדיין מניין, יש נוהגים לדחות אמירת "קדיש" זה עד סמוך ל"ברוך שאמר". 
  יש פוסקים שלא ראוי לעשות כן, כי מאחר שקבעו לומר "קדיש" זה לפני "הודו" - אין לשנות המנהג לצורך המאחרים.


תרי"ג היום
רנ"ט. שלא תאכל החללה תרומה ולא מן המורם מן הקדשים, שנאמר: "ובת כהן כי תהיה לאיש זר… בתרומת הקדשים לא תאכל" (ויקרא כב, יב).
הלכה יומית                                                                     ה' באדר


הדחת כלים בשבת
שו"ע וילק"י סי' שכ"ג

א. מותר להדיח כלים אחרי סעודות השבת, בתנאי שצריך אותם עוד לאותו יום.  כוסות מותר להדיח כל היום.

ב. גביע כסף של קידוש מותר להדיחו גם אחרי הקידוש של הבוקר, הן במקרה שרוצה עוד לשתות בו, והן אם רוצה להניחו במקומו לנוי ויופי, שאף זה מצורכי השבת וכבודה.

ג. אם הצטברו הרבה כלים מלוכלכים, אשר אם לא ידיחום יגרמו לריח רע, או שלא יוכלו להיכנס למטבח - מותר להדיחם, כיוון שאין כוונתו להכינם למחר, אלא לשם סידור הבית לכבוד שבת.

ד. בבתי חולים הצריכים להדיח את הכלים מטעמי היגיינה - מותר להם להדיחם, גם אם אינם צריכים אותם לאותה שבת.

ה. מותר לנקות בשבת את המשקפיים במים, וממידת חסידות שלא לנקותם היטב, אלא דרך העברה בעלמא.

תרי"ג היום
ר"ס. להפריש מעשר ראשון בכל שנה ושנה משנות הזריעה ויתנו ללויים, שנאמר: "כי את מעשר בני ישראל אשר ירימו … נתתי ללויים לנחלה" (במדבר יט, כד).
------------------------------------------
לימוד היום לע"נ  מנטינה מסילתי בת מסעודה ואברהם  ז"ל  ולע"נ  נסריה זנזורי בת שרה  ז"ל
ולע"נ  שרה בובליל בת מיסה  ז"ל
ו' באדר                                      הלכה יומית


הדחת כלים בשבת
שו"ע וילק"י סי' שכ"ג

א. ראוי להחמיר שלא להדיח הכלים אחרי סעודת שחרית של שבת, אם יש לו בבית מערכת כלים נוספת ונקייה.

ב. במקרים שמותר להדיח כלים, מותר לעשות זאת ב"אמה" או משחת כלים. כן מותר להשתמש בספוג הנקרא "ננס" וכדומה העשוי חומר שאינו סופג, אבל בספוג אין להשתמש.

ג. מותר להניח את הכלים המלוכלכים בתוך מדיח הכלים החשמלי, מבלי להפעילו כמובן, ובלבד שלא יסדרם שם עד מוצאי שבת. ואף זאת רק כאשר דרכו להניחם שם גם בשאר ימי החול, ולא שעושה זאת כדי לחסוך זמן במוצאי שבת.

ד. אשה שרגילה להדיח כלים עם כפפות גומי, מותר לה להשתמש בהן גם בשבת. 






תרי"ג היום
רס"א.  להפריש מעשר שני, שנאמר: "עשר תעשר את כל תבואת זרעך" (דברים יד, כב).

הלכה יומית                                                                        ז' באדר
		
יום פטירת משה רבנו
(שו"ע או"ח סי' תקס"ח)
מנהג חסידים ואנשי מעשה להתענות ביום שבעה באדר, שהוא יום פטירת משה רבנו ע"ה. כן נוהגים לערוך לימוד בליל שבעה באדר. בימינו מוחזק מנהג זה במיוחד ע"י אנשי חברא קדישא.
בשנה מעוברת המנהגים חלוקים: יש הנוהגים להתענות באדר ראשון, ויש באדר שני. הנכון לנהוג באדר שני, אך טוב לעשות הלימוד בשני החדשים.

תורה ופרנסה
שו"ע וילק"י יו"ד סי' רמ"ה-רמ"ו

א. ישתדל אדם שלא להתבטל ממלאכה, כי העוני עלול להעביר את האדם על דעת קונו. מכל מקום לא יעשה מלאכתו עיקר, וגם אם עובד שעות רבות ולומד שעות מועטות, יראה את תורתו קבע ומלאכתו עראי, ואז זה וזה יתקיימו בידו.

ב. מי שיש בידו ללמוד כל היום ולהיות תלמיד חכם, אין מעלה גדולה מזו. וגם אם בשביל זאת יצטרף להסתפק במועט, כגון במה שמקבל ב"כולל" או ממחזיקי תורה, זה עדיף מלעסוק במלאכה וללמוד רק מעט. והבוטח בה' חסד יסובבנו.

ג. מי שנאלץ לצאת למלאכתו, יהיו התורה ומצוותיה תמיד נגד עיניו. ויזהר שמשאו ומתנו יהיה באמונה, ויבטח בה'.

תרי"ג היום
רס"ב. שלא להוציא דמיו של מעשר שני לשאר צרכי האדם, חוץ מאכילה ושתיה וסיכה, שנאמר: "ולא נתתי ממנו למת" (דברים כו, יד).
רס"ג. שלא לאכול את המעשר שני בטומאה, שנאמר: "ולא ביערתי ממנו בטמא" (דברים כו, יד).
---------------------------------------------------
לימוד היום לע"נ  ר' שמעון לנג  ז"ל
ח' באדר                                   הלכה יומית


הכנה משבת לחול
שו"ע וילק"י סי' שכ"ג

א. אסור להכין שום דבר מיום שבת ליום חול, וכן לא לחג שאחריו, ואפילו בדבר שאינו מלאכה ממש, כגון הדחת כלים וכדומה.

ב. מותר ללמוד בשבת דברים שצריך אותם לאחר השבת, כגון להתכונן למבחן, בדברים שמותר ללמוד בהם בשבת, או להתכונן לקריאת התורה לשבוע הבא, או להכין ילד לבר מצווה וכדומה.

ג. אסור לגלול את ספר התורה בשבת כדי להכינו לקריאה ביום אחר, וכן לא להחליף חומשים לקראת השבת הבאה וכיוצא באלו.

ד. דברים שהם לכבוד השבת עצמה - מותרים, כגון, סידור המיטות, הסרת כלי הסעודה מעל שולחן השבת וכדומה. כאמור, דברים אלה מותרים גם אם אינו צריך אותם לשבת עצמה, אלא, משום שהשארתם כפי שהם אינה לכבוד השבת ואף גורעת מעונג השבת.

תרי"ג היום
רס"ד. שלא לאוכלו באנינות, שנאמר: "לא אכלתי באוני ממנו" (שם).
רס"ה. שלא לאכול מעשר שני של דגן חוץ לירושלים, שנאמר: "לא תוכל לאכול בשעריך מעשר דגנך" (דברים יב, יז).
הלכה יומית                                                                     ט' באדר


"שבת זכור"
שו"ע וילק"י סי' תרפ"ה

א. שבת שלפני פורים היא "שבת זכור", מוציאים ספר תורה נוסף וקוראים בו: "זכור את אשר עשה לך עמלק" - בסוף פרשת "כי תצא". 

ב. לדעת רוב הפוסקים זו מצוות עשה מן התורה, וכן דעת מר"ן ר' יוסף קארו. לכן יש להקפיד להדר בקריאה זו בכל פרטיה. גם ספר התורה צריך להיות המהודר ביותר, ובכלל זה שספרדים לא יקראו בספר עם כתיבה אשכנזית או ההיפך. כן מקפידים שלא לקרוא בספר שהקלף שלו "משוח", ועוד. מן הראוי גם להעביר את הספר בדיקת מחשב, אף כי אין חובה בכך.

ג. ראוי שהרב או שליח הציבור יעוררו את הקהל לכוון לצאת ידי חובת זכירת עמלק ומחייתו, והחזן גם הוא יכוון להוציא את כל השומעים ידי חובה. 
בקהילות שהקהל נוהג לרקוע ברגליו בזמן הזכרת עמלק בקריאת התורה, צריך החזן לחזור על המלים, שאולי לא נשמעו.

תרי"ג היום
רס"ו.  שלא לאכול מעשר תירוש חוץ לירושלים, שנאמר "ותירושך" (דברים יב, יז).
-------------------------------------------------------
לימוד היום לע"נ  יחזקאל בן עזרא דוד זאדה  ז"ל,  לע"נ  מרדכי בן זכיה קצב  ז"ל 
לע"נ  ר' בכור בריגה  ז"ל  ולע"נ  ויקטוריה נעים בת גמיליה  ז"ל
י' באדר                                     הלכה יומית


מדיני משלוח מנות
שו"ע וילק"י סי' תרצ"ה

א. ביום הפורים חייב כל אחד לשלוח לפחות שתי מנות של מאכלים לאדם אחד.
                      
ב. מעיקר הדין אין צורך לשלוח את המנות בשני כלים. ניתן לשלוח גם קופסאות שימורים.

ג. ראוי להיזהר שהמנות יהיו מכובדות, לפי רמת הנותן והמקבל. כן יש להקפיד שהמאכלים יהיו כשרים.

ד. השולח מנות בעילום שם, יש אומרים שלא יצא ידי חובה, לכן נכון לחזור ולשלוח.

ה. אשה שולחת לאשה ואיש לאיש. נכון לחנך גם הקטנים במשלוח מנות.

ו. הנמצא באבלות חייב במשלוח מנות וכן מותר לשלוח לו. אך האשכנזים וחלק מהספרדים נוהגים שלא לשלוח לאבל.


תרי"ג היום
רס"ז.  שלא לאכול מעשר יצהר חוץ לירושלים, שנאמר: "ויצהרך" (דברים יב, יז).


הלכה יומית                                                               י"א באדר


מדיני מתנות לאביונים
שו"ע וילק"י סי' תרצ"ג

א. בפורים חייבים לתת לפחות שתי מתנות לשני אביונים. אפשר בכסף ואפשר במזון.

ב. אפשר לתת לעני ואשתו, או בנו, והרי הם כשני עניים. מן הדין די בפרוטה אחת לכל עני, אך ירא ה' ייתן בעין יפה, ולכל הפחות ייתן כשיעור מחיר סעודה אחת.

ג. מוטב להרבות במתנות לאביונים מלהרבות בסעודתו או במשלוח מנות, שאין שמחה מלאה אלא למשמח לב העניים והנזקקים.

ד. גם העני המתפרנס מן הצדקה חייב במתנות לאביונים.  

ה. במקום שאין מצויים עניים, יכול לשמור את הכסף אצלו, וייתן אותו בזמן שיזדמן לו.




תרי"ג היום
רס"ח. להיות נטע-רבעי כולו קודש ודינו להיאכל בירושלים לבעליו כמעשר-שני לכל דבר, שנאמר: "ובשנה הרביעית יהיה כל פריו קודש הילולים" (ויקרא יט, כד).

י"ב באדר                               הלכה יומית


תענית אסתר
שו"ע וילק"י סי' תרפ"ו

א. בימי מרדכי ואסתר נקהלו היהודים לעמוד על נפשם מפני אויביהם, התפללו בתחנונים גדולים וישבו בתענית. זאת, כשם שנהג משה רבנו במלחמת ישראל בעמלק, שעמד בתפילה ותענית. לכן נהגו ישראל בכל שנה ושנה להתענות ביום זה - י"ג באדר, הוא "תענית אסתר".

ב. אם יחול י"ג באדר ביום שבת, מקדימים את התענית ליום ה' שלפניו.  אם טעו ואכלו ביום ה' - יתענו ביום שישי.

ג. חתן וכלה בתוך שבעת ימי המשתה, פטורים מתענית זו, וכן אבי הבן, המוהל והסנדק.

ד. בתענית אסתר קוראים פרשת "ויחל", כמו בשאר תעניות ציבור. גם אם היו רק ששה מתענים - קוראים בתורה, ואומר החזן "עננו" בחזרת השליח ציבור ברכה בפני עצמה. אם אין ששה מתענים והיה זה יום ב' או יום ה' יקראו כרגיל בפרשת השבוע.


תרי"ג היום
רס"ט. להתוודות "ווידוי" מעשר, שנאמר: "ואמרת לפני ה' אלוקיך ביערתי הקודש מן הבית" (דברים כו, יג).
---------------------------------------------------
לימוד היום לע"נ  שמעון זנזורי (ר' מוני) בן שרה  ז"ל
תענית אסתר                                                               י"ג באדר


מדיני קריאת המגילה
שו"ע וילק"י סי' תרפ"ט תר"צ

א. הכול חייבים במקרא מגילה, ונכון לקרוא אותה ברוב עם, משום פרסומי ניסא. 
 בזמן הבית השני היו הכוהנים והלויים מפסיקים מעבודת בית המקדש והולכים לשמוע מגילה.

ב. בבית כנסת גדול מותר להשתמש ברמקול, אך בתנאי שגם בלעדיו היה אפשר לשמוע את הקורא במגילה.

ג. המחזיק בידו מגילה כשרה וקורא בלחש עם השליח ציבור - רשאי לברך בעצמו בלחש עם השליח ציבור.

ד. חובה לקרוא את המגילה בלילה וגם ביום, וחובת היום גדולה מחובת הלילה.






תרי"ג היום
ר"ע. להפריש ביכורים ולהעלותם למקדש, שנאמר: "ראשית ביכורי אדמתך תביא בית ה'" (שמות כג, יט).

י"ד באדר                                         פורים


מדיני סעודת פורים
שו"ע וילק"י סי' תרצ"ה

א. מצווה להרבות בסעודות פורים, אך יוצאים ידי חובה גם בסעודה אחת. 
  נכון שיאכלו בשר בהמה, אם אפשר, וישתו יין עד שיירדמו, כדי לקיים "עד דלא ידע".

ב. האוכל מיני מזונות ופירות משבעת המינים - לא יזכיר את הפורים בברכה "מעין שלוש".

ג. גם אם האריכו בסעודת פורים עד הלילה - צריכים לומר "על הניסים" בברכת המזון. אם חל פורים ביום שישי יש להקדים את הסעודה, כדי שיכנס לשבת רעב.

ד. העושה סעודת פורים בלילה - לא יצא ידי חובתו.

ה. נכון להרבות בסעודת פורים בשירות ותשבחות וכן בדברי תורה. 
כן יש מצווה לשמח הקטנים במיני מתיקה.


תרי"ג היום
רע"א. שלא יאכל הכהן ביכורים חוץ לירושלים, שנאמר: "לא תוכל לאכול בשערך… ותרומת ידך" (דברים יב, יז).
שושן פורים                                                                ט"ו באדר


פורים בערים המוקפות חומה
שו"ע וילק"י סי' תרפ"ח

א. בערים שהיו מוקפות חומה בימי יהושע בן נון, כגון ירושלים, מקיימים את חג הפורים ביום ט"ו באדר, ואילו בשאר מקומות חג הפורים בי"ד בחודש.
אם יחול ט"ו באדר ביום שבת, אזי בערים המוקפות עושים "פורים משולש", כלומר, מחלקים את ששת המצוות של החג לשלושה ימים: קריאת המגילה ומתנות לאביונים - ביום שישי, קריאת התורה ו"על הניסים" - ביום שבת, משלוח מנות וסעודת פורים - ביום ראשון.

ב. בערים אשר ספק אם היו מוקפות, קוראים את המגילה ביום י"ד, וביום ט"ו קוראים בלי ברכות, ויש שנהגו עם ברכות. כן אומרים בהם "על הנסים" בשני הימים.

ג. גם בשכונות הסמוכות לערים המוקפות, כגון סביבות ירושלים, קוראים ביום ט"ו, אבל הסמוכות לערים המסופקות, כגון תל אביב הסמוכה ליפו, מעיקר הדין אין צריכים לקרוא גם ביום ט"ו, אבל נהגו לקרוא בלי ברכה.


תרי"ג היום
רע"ב.  לקרוא על הביכורים, שנאמר: "וענית ואמרת לפני ה'" (דברים כו, ה).
---------------------------------------------------
לימוד היום לע"נ  ליזה חיון בת וואסי  ז"ל
ט"ז באדר                              הלכה יומית


החייבים בציצית
שו"ע וילק"י סי' י"ז

א. קטן היודע להתעטף בציצית, מגיל שש - נכון לחנכו גם בטלית גדול בזמן תפילת שחרית. יש נוהגים לחנך ללבוש טלית קטן כבר מגיל שלוש, או מזמן שהפסיקו להרטיב.

ב. בחלק מקהילות האשכנזים נוהגים שהבחורים אינם מתעטפים בטלית גדול עד החתונה. מנהג הספרדים שגם הבחורים מתעטפים בטלית גדול, וזאת גם כאשר הם לובשים טלית קטן.

ג. נשים פטורות ממצווה זו, ככל מצוות עשה שהזמן גרמן. ואף כי מצוות אחרות הבאות מזמן לזמן, כגון סוכה ושופר, הנשים רשאיות לקיים, הרי להתעטף בטלית - אינן רשאיות כלל. יש לכך מספר טעמים, ובמיוחד בימינו כאשר הרפורמיות נוהגות כן בקהילותיהם.

ד. אין מצוות ציצית חלה בלילה ולכן הרוצה להתעטף בלילה, כגון מי שבא לבית הכנסת בליל כיפור מאוחר - אין לו לברך על המצווה. 

תרי"ג היום
רע"ג. להפריש חלה לכהן, שנאמר: "ראשית עריסותיכם חלה תרימו" (במדבר טו, כ).

הלכה יומית                                                                 י"ז באדר


חיבוב מצוות ציצית
שו"ע וילק"י סי' כ"ד

א. שקולה מצוות ציצית כנגד כל המצוות. לכן ישתדל אדם לקיים אותה במשך כל הזמן, וללבוש טלית קטן תחת בגדיו. 

ב. נאמר בתורה: "זה אלי ואנווהו", אמרו חז"ל: התנאה לפניו במצוות - עשה לך טלית נאה וציצית נאה וכו'.

ג. לחיבוב המצווה וזכירתה נוהגים לאחוז הציציות, להסתכל בהן ולנשקן במקומות ידועים בתפילה, כגון ב"ברוך שאמר" ובקריאת שמע, כמסומן בסידורים. 

ד. כשמסתכל בציצית יביט בשתיים שלפניו, שיש בהן עשרה קשרים ושישה עשר חוטים שהם יחד עשרים ושש, כמספר שם ה' בגימטרייא.
טוב להסתכל בציציות בשעת הברכה על הטלית, ויצייר במחשבתו כאילו יש בהן חוט בצבע תכלת, שהוא דומה לרקיע. 

ה. בימינו לא נוהגים בפתיל תכלת כי זהות התכלת לא ברורה, ויש הסוברים שמצאו את המקור לתכלת.


תרי"ג היום
רע"ד. לתת זרוע לחיים וקיבה לכהן, שנאמר: "ונתן לכהן הזרוע והלחיים והקיבה" (דברים יח, ג).


י"ח באדר                               הלכה יומית


ציציות בחוץ
שו"ע וילק"י

א. מנהגנו שלובשים את הטלית קטן מתחת לבגדים, ורק בשעה שלובש את הטלית מסתכל בציציות ומקיים את המצווה: "וראיתם אותו". וכן נהגו גדולי רבני הספרדים, וטעמם על פי הקבלה.  

ב. מנהג אצל האשכנזים ללכת עם הציציות בחוץ. 
בני עדות המזרח, אף הלומדים בישיבות אשכנזיות, לא ישנו ממנהג אבותיהם, אלא יהיו ציציותיהם מתחת לבגדים, ואין בזה משום "לא תתגודדו". 
יתירה מזו, אמרו כי ספרדי המוציא ציציותיו החוצה, יש לו לחוש  שמוציא לעז על הראשונים, נשמתם עדן.

ג. בכל זאת, בני ישיבות צעירים או בעלי תשובה מבני עדות המזרח, הרוצים ללכת עם ציציות בחוץ, כי מרגישים בזה חיזוק ביראת שמים והשתייכות למחנה התורה - רשאים לעשות כך, אבל כאשר יינשאו ויהיו כבר חזקים ביראת ה' - יחזרו למנהג אבותיהם. 



תרי"ג היום
רע"ה. ליתן לכהן ראשית הגז, שנאמר: "וראשית גז צאנך תתן לו" (דברים יח, ד).
---------------------------------------------------
לימוד היום לע"נ  סאלם בוסי  ז"ל
הלכה יומית                                                              י"ט באדר


בגדים החייבים בציצית
שו"ע וילק"י

א. טלית העשויה מצמר רחלים (כבשים) חייבת בציצית מדין התורה, ולכן צריך להתאמץ שגם הטלית קטן יהיה מצמר.  במקומות החמים שאי אפשר בצמר, ויש חשש שיתבטל לגמרי ממצווה זו, מותר גם בטלית קטן מחומרים אחרים, ובזה יצא ידי חובה לדעת הפוסקים שגם שאר מיני בד חייבים בציצית מן התורה.

ב.  צעיף שנותנים על הצוואר בימות החורף, אף כי יש לו ארבע כנפות וגודל מתאים לשיעור טלית, מותר לצאת בו בלי ציציות, שכן אינו נחשב מלבוש. עם זאת, יש מחמירים לגזור אחת הפינות בצורה עגולה כך שיישארו רק שלוש כנפות, ובזה לכל הדעות פטור הצעיף מציצית.

ג. מעיל ארוך, הפתוח מאחור ברוב אורכו (הנקרא פראק), נהגו לעשות בו עיגול בכנף אחת מאחור, כדי שיהיה פטור מציצית.

ד. יש מקפידים לעשות את הטלית בצבע לבן בלבד. 


תרי"ג היום
רע"ו. לפדות הבן הבכור ולתת פדיונו לכהן, שנאמר: "אך פדה תפדה את בכור האדם" 
(במדבר יח, טו).

כ' באדר                                  הלכה יומית


דיני תפילה בציבור
שו"ע וילק"י סי' צ'

א. צריך האדם להתפלל ב"מניין", ואם הוא אנוס להתפלל ביחיד, יתאים את זמן תפילתו לזמן תפילת הציבור, במיוחד לגבי תפילת ה"שמונה עשרה".

ב. אם באותו מקום תפילת הציבור מתאחרת עד לאחר זמן תפילה, הרי עדיף שיתפלל ביחיד ובזמן.

ג. כל מי שיש בית כנסת בעירו ואינו מתפלל בו, אלא בביתו - נקרא "שכן רע". אמרו חז"ל, שתפילתו של אדם נשמעת בבית הכנסת.

ד. אין לצרף למניין את המחלל שבת בפרהסיא, ויש מקילים בשעת הדחק. מכל מקום, אם האומרים "קדיש" אינם שומרי שבת, צריך החזן או מישהו אחר לומר יחד אתם את ה"קדיש".




תרי"ג היום
רע"ז.  לפדות פטר חמור ולתת פדיונו לכהן, שנאמר: "וכל פטר חמור תפדה בשה" (שמות יג, יג).
רע"ח.  לערוף פטר חמור אם לא רצה לפדותו, שנאמר: "ואם לא תפדה וערפתו" (שם).
---------------------------------------------------
לימוד היום לע"נ  רפאל חי טייב  ז"ל
הלכה יומית                                                             כ"א באדר


דיני תפילה בציבור
שו"ע וילק"י סי' צ'

א. אם יש מניין אשר בו רק ששה אנשים לא התפללו, הרי הארבעה שכבר התפללו יכולים להצטרף למניין, ונחשבת התפילה ל"תפילה בציבור".

ב. מי שאיחר לתפילה, כך שהוא הגיע לתפילת ה"שמונה עשרה" בזמן חזרת השליח ציבור - נחשבת לו תפילתו כתפילה בציבור.

ג. מי שהקדים את תפילת ה"שמונה עשרה" לפני הציבור, ובתוך שהוא עומד בתפילתו התחילו הציבור את ה"שמונה עשרה" - נחשב לו כתפילה בציבור.

ד. בחזרת השליח ציבור חייבים להיות לפחות תשעה עונים. עם זאת, אם היו בדיוק עשרה מתפללים, ואחד מהם אומר את ה"שמונה עשרה" שלו יחד עם חזרת החזן, הרי זה אפשרי, אף כי יהיו רק שמונה מתפללים שיענו על ברכות החזן.


תרי"ג היום
רע"ט. שתשבות הארץ ממלאכתה בשנה השביעית, שנאמר: "בחריש ובקציר תשבות" 
(שמות לד, כא).
-------------------------------------------------
לימוד היום לע"נ  עזרא בן יעקב דוד זאדה  ז"ל  ולע"נ  אינס ברנס בת גיטה  ז"ל
כ"ב באדר                               הלכה יומית


דיני תפילה בציבור
שו"ע וילק"י סי' צ'

א. כל עשרת המתפללים בציבור צריכים להיות במקום אחד. אם מישהו מהם נמצא בחדר אחר - הוא אינו מצטרף למניין, ואפילו אם הוא שומע את החזן. 

ב. המתפללים בשדה פתוח מצטרפים למניין, ובלבד שהם רואים זה את זה וכן שומעים כולם את החזן. מכל מקום נכון שיעמדו במקום שלא יפריעו להם עוברים ושבים, וכן לא יעמדו בשני עברי הכביש, אלא בצד אחד.

ג. המתפללים ברכבת או המטוס, יכולים להצטרף למניין ובלבד שיתרכזו במקום אחד, באופן שישמעו כולם את החזן ולא תהיה תערובת נשים וגברים.

ד. מי שאינו יכול לצאת מביתו לבית הכנסת, מה טוב אם יוכל לאסוף מניין לביתו, ואותם הבאים אליו טוב עושים שמזכים אותו להתפלל בציבור, אף כי מבטלים הם בזה את "ברוב עם הדרת מלך". 


תרי"ג היום
ר"פ.  שלא יעבוד עבודת הארץ בשנה השביעית, שנאמר: "שדך לא תזרע" (ויקרא כה, ד).
---------------------------------------------------
לימוד היום לע"נ שמואל בן סאלם וברכה ז"ל
הלכה יומית                                                                כ"ג באדר


מדיני ה"קדיש"
שו"ע וילק"י ס' נ"ה

א. "קדיש" הוא מהדברים שבקדושה, אשר אפשר לומר אותם רק במניין של גדולים. 
 בספירת האנשים אין לספור בפה כרגיל, אלא - במחשבה, או ע"י פסוק בעל עשר מלים, כגון: "הושיעה את עמך וכו'".

ב. חשיבות גדולה יש לענות "אמן, יהא שמיה רבה" בכל כוונתו ובקול רם, אך אין להגביה את הקול יותר מגובה הקול של האומר "קדיש".
כתב הגר"א בהקדמה לספר "תיקוני הזוהר", כי ע"י ענייה זו על הקדיש - ינצל מחבלי משיח.
כתב האר"י ז"ל שהתפילה עולה בכוח עניית "אמן יהא שמיה רבה וכו'".

ג. העונים על הקדיש יעשו הפסק קל בין "אמן" לבין "יהא שמיה רבה וכו'".

ד. כפי שאסור לעבור לפני המתפלל "עמידה", כך אסור לעבור לפני האומר "קדיש". 

תרי"ג היום
רפ"א. שלא יעבוד עבודת האילן בשנה השביעית, שנאמר: "וכרמך לא תזמור" (ויקרא כה, ד).

כ"ד באדר                               הלכה יומית


פרשת פרה ופרשת החודש
שו"ע וילק"י סי' תרפ"ה

א. "שבת פרה" היא השבת שלפני "שבת החודש". מוציאים שני ספרי תורה, בשני קוראים את "זאת חוקת התורה וכו'". אם שכחו ולא קראו פרשת פרה, הרי בשבת החודש יוציאו שלושה ספרים - בראשון יקראו את פרשת השבוע, בשני את פרשת פרה ובשלישי את פרשת החודש. ההפטרה תהיה של שבת החודש.

ב. שבת הסמוכה לחודש ניסן היא "שבת החודש". מוציאים לקריאת התורה שני ספרים ובשני קוראים את פרשת "החודש הזה לכם ראש חודשים". אם יחול ראש חודש בשבת - מוציאים שלושה ספרים. 
אם קראו בספר ראשון יותר מששה עולים - אומרים "קדיש" גם אחריו. 

ג. נכון שלא להעלות קטן למפטיר בארבע הפרשות, ובדיעבד - יצאו ידי חובה, ובלבד שהקורא עצמו היה גדול. 



תרי"ג היום
רפ"ב. שלא יקצור הספיח בשנה השביעית כדרך הקוצרים, שנאמר: "את ספיח קצירך לא תקצור" (ויקרא כה, ה).
------------------------------------------------------
לימוד היום לע"נ  החייל דורון אסולין הי"ד בן עליזה ומאיר הי"ו
הלכה יומית                                                             כ"ה באדר


מצווה לשמח חתן וכלה
שו"ע וילק"י אבהע"ז

א. מצווה גדולה לשמח חתן וכלה, וגדול שכרה מאד. יש לשמח אותם בדברי שבח, או לרקוד בפניהם וכדומה. ודי באחד מהדברים.

ב. תלמיד חכם, או אדם חשוב, אשר עצם נוכחותו משמחת את בני הזוג - מקיים בזה את המצווה.

ג. יש מצווה לשמח את הזוג, גם למי שאינו נהנה מן הסעודה. ומי שנהנה מן הסעודה ואינו משמח את הזוג עובר בכך על  "חמש קולות", מאחר שיש עליו חיוב לשמחם.

ד. החיוב לשמח חתן וכלה הוא בכל שבעת ימי המשתה, ולא בליל החתונה בלבד.

ה. אין חובה ללכת לקיים את המצווה במקומות בהם אין שמירה על צניעות.


תרי"ג היום
רפ"ג. שלא יבצור הנזירים של הגפן כדרך הבוצרים, שנאמר: "ואת ענבי נזירך לא תבצור" (ויקרא כה, ה).
כ"ו באדר                                הלכה יומית


צניעות בחתונה
שו"ע וילק"י

א. בני זוג העומדים להינשא ורוצים להזמין אנשים שידוע כי אינם מקפידים על שמירת צניעות, צריכים לעשות מאמץ כדי שאלה יכבדו את קדושת האירוע. יש נוהגים לרמז על כך כבר בנוסח ההזמנה, כגון בתוספת שורה: "לבוש צנוע יהלום את האירוע" וכדומה. וישראל קדושים עושים זאת בחפץ לב.

ב. הדבר פשוט ומפורסם שריקודים מעורבים של נשים וגברים הם איסור חמור. לכן, אע"פ שמצווה לשמח חתן וכלה, אין לעשות זאת תוך עבירה, וכל שכן עבירה חמורה כזו. 

ג. בכמה מקהילות האשכנזים נהגו בריקוד של יחידים עם הכלה בהפסק מטפחת. דבר זה לא נהוג בקהילות הספרדיות.

ד. אף כי מעיקר הדין מותר לאבא לנשק את בתו הכלה, מכל מקום ראוי שלא יעשה זאת בפרהסיא. ובמקום שנהגו בכך צריכים לבטל זאת.



תרי"ג היום
רפ"ד. שישמיט מה שתוציא הארץ בשביעית, שנאמר: "והשביעית תשמטנה ונטשת" 
(שמות כג, יא).

הלכה יומית                                                                כ"ז באדר


"שבע ברכות"
שו"ע וילק"י

א. נוהגים לברך "שבע ברכות" אחרי "ברכת המזון" של הסעודות בבית החתן. וכן אחר הסעודה הראשונה שאחר  החופה. אף על פי שאין האולם נחשב כ"בית חתנים" ממש, אפשר לברך בו, לפי שנמצאים שם כל בני המשפחות והשושבינים.

ב. נכון לברך "ברכת המזון" עם "שבע הברכות" מיד בתום הסעודה, ואחר כך ימשיכו בשמחה וריקודים. נכון הדבר במיוחד כאשר יש חשש שחלק מהקרואים ילכו לביתם וישכחו לברך. 

ג. החתן והכלה צריכים לאכול לפחות כזית פת מהסעודה, שאם אינם אוכלים - אין לברך כלל את "שבע הברכות" אחרי הסעודה.

ד. מנהג נכון הוא להביא את הכלה לצד החתן כדי לשמוע את שבע הברכות, ואחר שטועם החתן מהיין נותנים גם לכלה לטעום. מנהג זה יסוֹדוֹ בהררֵי קודש, אך אינו חובה.

תרי"ג היום
רפ"ה.  שישמיט כל הלוואותיו, שנאמר: "ואשר יהיה לך את אחיך תשמט ידך"  (דברים טו, ג).
רפ"ו.  שלא שיגוש ולא יתבע את הלווה, שנאמר: "לא יגוש את רעהו"  (דברים טו, ב).
כ"ח באדר                              הלכה יומית


"שבע ברכות" בשאר ימים
שו"ע וילק"י

א. בשאר שבעת ימי המשתה אומרים אחר ברכת המזון את "שבע הברכות" בתנאים הבאים: 
שהיה מניין סועדים, שהשתתפו לפחות שני "פנים חדשות" (אנשים שלא השתתפו בסעודות קודמות), ושהסעודה היתה בבית החתן (אפילו בשכירות).  מנהג האשכנזים לברך גם שלא בבית החתן.

ב. כאשר חסר אחד התנאים האמורים, אין מברכים את כל "שבע הברכות", אלא את הברכה האחרונה - "אשר ברא", והיא נאמרת על כוס אחת.

ג. נכון להקפיד שבסעודה יהיו הגברים בחדר נפרד מהנשים, ובזמן ברכת המזון מביאים את הכלה ליד החתן, או יושבת ליד פתח החדר כדי שתוכל לשמוע את הברכות.

ד. בשבת אין צורך ב"פנים חדשות" כי השבת עצמה כ"פנים חדשות". אבל, זאת רק בסעודות הראשונות של השבת, ואילו בסעודה שלישית צריכים "פנים חדשות". 


תרי"ג היום
רפ"ז.  שלא ימנע מלהלוות לפני השמיטה כדי שלא יאבד ממונו, שנאמר: "הישמר לך פן יהיה דבר עם לבבך … קרבה שנת השבע … ורעה עינך באחיך האביון"  (דברים טו, ט).
הלכה יומית                                                             כ"ט באדר


הלכות תפילה
שו"ע וילק"י סי' א'

א. את פרשת העקידה והקורבנות יש לומר לפני "ברוך שאמר", לכן אם איחר לבית הכנסת, ידלג אותם כדי להגיע ל"עמידה" עם הציבור, וישלים אותם אחר התפילה, אך - לא בחזרת השליח ציבור.

ב. זמן אמירת הקורבנות הוא רק ביום, מזמן עלות השחר עד השקיעה.

ג. לכתחילה נכון לקרוא את סממני ה"קטורת" מתוך סידור כדי שלא ידלג שום מלה, ויש נוהגים לקרוא אותם מתוך הקלף, וכן נוהגים לספור אותם את הסממנים על ידי אצבעות היד.

ד. את המזמור: "הודו לה' קראו בשמו וכו'", נוהגים הספרדים, וכן ב"נוסח ספרד" של האשכנזים, לומר לפני "ברוך שאמר", אך ב"נוסח אשכנז" נוהגים לומר אותו לאחר "ברוך שאמר".


תרי"ג היום
רפ"ח. לספור שנים שבע-שבע, שנאמר: "וספרת לך שבע שבתות שנים שבע שנים וגו'" 
(ויקרא כה, ח).
------------------------------------------------------------------------
לימוד היום לע"נ ר'  שמואל אוזן בן פנחס  ז"ל  ולע"נ  דולה בת מנקושה  ע"ה
ראש חודש                                                                         א' בניסן


איסור קבלת לשון הרע
עפ"י ה"חפץ חיים"

א. הכלל הוא: כשם שאסור לדבר לשון הרע, כך אסור לשמוע או לקבל לשון הרע. אדם שאינו רוצה לקבל את הדברים ששמע צריך שלא יאמין בלבו שהדברים הם אמת. אם יאמין למה ששמע, ע"י זה יתבזה בעיניו מי שנאמרה עליו הגנות, והרי העיקר בהלכה זו שלא יקבל בתודעתו גנות על חברו.

ב. מי ששמע לשון הרע על אדם אחר, אף שיודע שהדברים עליו אמת, הרי אם יש צדדים לדון אותו לכף זכות - יעשה זאת, ואם לא ידון אותו לכף זכות - עובר גם על קבלת לשון הרע וגם על מצוות "בצדק תשפוט עמיתך".

ג. איסור שמיעת או קבלת לשון הרע הוא גם מן הטעם שהמספר לשון הרע נעשה רשע בעצם זה שסיפר לשון הרע, ואיך יאמין לרשע זה ולהוציא את חברו מחזקת כשרות. 

ד. יש מקרים מעטים בהם מותר לספר, לשמוע או לקבל לשון הרע. תנאים רבים להיתר, ולכן לפני שעושים זאת צריכים ללמוד את פרטי הדינים, או לשאול מי שבקי בהם. 

תרי"ג היום
רפ"ט.  לקדש את שנת החמישים, שנאמר: "וקידשתם את שנת החמישים שנה"  (ויקרא כה, י).
----------------------------------------------------------
לימוד היום לע"נ  שושנה בת מיסה  ז"ל
ב' בניסן                                    הלכה יומית


דיני חינוך
שו"ע וילק"י

א. קטן לפני בר מצווה אינו מצטרף להשלים מניין לתפילה או לכל דבר שבקדושה. אבל מצטרף לזימון ל"ברכת המזון", לפי מנהג הספרדים, בין לזימון בשלושה ובין לעשרה, ובתנאי שהוא כבר מבין ויודע למי מברכים. מכל מקום, רק קטן אחד יכול להצטרף. ולמנהג האשכנזים אין קטן מצטרף לזימון. שלושה קטנים או יותר אינם מצטרפים לברך בזימון.

ב. מצווה להביא את הקטנים לבית הכנסת, להתפלל עם הציבור, ולזרזם להקשיב ולענות על דברים שבקדושה, וכן לחנכם להיזהר בקדושת המקום. אבל, אם יודע שהילד עדיין לא מתאים לכך, והוא עלול רק להפריע - אין להביאו לבית הכנסת.

ג. בית ספר שהתלמידים בו מתחת לגיל בר מצווה, אינם רשאים לעשות "מניין" של קטנים, ולומר דברים שבקדושה, או חזרת השליח ציבור וקריאת התורה.
   מותר ללמד את הקטנים לומר פסוקים בעל פה, ואין בזה משום "דברים שבכתב אי אתה רשאי לאומרם בעל פה".

תרי"ג היום
ר"צ. לתקוע בשופר בעשירי לתשרי של היובל, כדי להוציא את העבדים חופשי, שנאמר: "והעברת שופר תרועה וגו'" (ויקרא כה, ט).
הלכה יומית                                                                       ג' בניסן


דיני חינוך
שו"ע וילק"י

א. חייב אדם לחנך בניו הקטנים לתפילה וברכות. ונכון שיאמרו את כל סדר התפילה כראוי. אך אם הקטן מתקשה עדיין, ומתפלל לאט מאד, יש לחנכו לומר לפחות קריאת שמע ו"עמידה", עד שיתרגל.

ב. צריך אדם לחנך גם את בנותיו לתפילה, ולפחות תפילה אחת בכל יום. נכון שתהיה זו תפילת שחרית, עם ברכות השחר וברכות התורה.
  הבנות אינן חייבות בברכות "ברוך שאמר" ו"ישתבח" וכן לא ב"ברכות קריאת שמע", אבל יכולות לומר אותן בלי "שם ומלכות", ויש בקהילות האשכנזים המברכות אותן באופן מלא.

ג. קטן שלא התפלל אחת התפילות, טוב ונכון לחנכו להתפלל "תפילת תשלומין".

ד. קטן שהוא כהן מחנכים אותו שיעלה לדוכן ל"ברכת כוהנים", אבל אם הוא כהן יחיד בבית הכנסת - לא יעלה.


תרי"ג היום
רצ"א. שלא לעבוד האדמה בשנת היובל, שנאמר: "לא תזרעו" (ויקרא כה, יא).


ד' בניסן                                    הלכה יומית


דיני חינוך
שו"ע וילק"י

א. יש נוהגים לעשות תספורת ראשונה של הילד בבית הכנסת, או על קבר רבי שמעון בר יוחאי במירון, ויש להקל בכך הואיל ויש בזה צד של מצווה שמניחים לקטן פאה בראשו, ולחיבוב מצווה מרבים בשמחה. יש מקפידים לעשות זאת במלאת לילד שלוש שנים, אבל בקהילות הספרדיות לא נהגו לדקדק בזה.

ב. אין אדם רשאי לברך "ברכות הנהנין" כדי להוציא אחרים ידי חובה, אלא אם כן גם הוא עצמו אוכל עמם. אבל, לצורך חינוך הקטנים יכול לברך בשבילם אף שלא אכל בעצמו.

ג. נכון שיחנך אדם את ילדיו לקרוא "קריאת שמע שעל המיטה", ודי שיקראו פרשה ראשונה של ה"קריאת שמע".

ד. מעיקר הדין הבנות הרווקות, הסמוכות על שולחן אביהן, אינן חייבות להדליק נרות שבת או מועד, וכל שכן שאין חיוב כזה על הבנות הקטנות. ואם ברצונן לעשות זאת - ידליקו בלא ברכה.


תרי"ג היום
רצ"ב. שלא יקצור ספיחי שנת היובל כדרך הקוצרים, שנאמר: "ולא תקצרו את ספיחיה" 
(ויקרא כה, יא).
------------------------------------------------------
לימוד היום לע"נ  אסתר הדסה יגן בת מרים  ז"ל
הלכה יומית                                                                     ה' בניסן


קידוש בליל שבת
שו"ע וילק"י סי' רס"ט

א. אין לעשות "קידוש" בבית הכנסת, כיוון שלא אוכלים שם ו"אין קידוש אלא במקום סעודה". אבל מקומות שנהגו לעשות "קידוש" - אין צריכים לבטל המנהג, ובמיוחד אם באים אנשים שאינם מקדשים בביתם כלל, ובכך הם יוצאים ידי חובת ה"קידוש".

ב. אחרי "ערבית" של ליל שבת ימהר אדם לביתו לעשות ה"קידוש", ומיד אחריו לקיים סעודה ראשונה של שבת קודש.
לכן אלה המתגודדים אחרי התפילה לשיחות - לא נכון עושים.

ג. המתארח בבית אחרים וחושש שמא בעל הבית לא יודע לכוון להוציא ידי חובת ה"קידוש" את כל השומעים, אינו חוזר ומקדש מספק זה.  

ד. אם המקדש אינו יכול לשתות מן היין, כגון שהיין מזיק לו, יטעם מעט וייתן למישהו אחר שישתה רוב רביעית - כ-44 גרם - ובזה יצאו כולם ידי חובה. נוהגים שכל המסובים טועמים מן היין, עם זאת גם מי שלא טעם יצא ידי חובת "קידוש" בשמיעה.

תרי"ג היום
רצ"ג. שלא יבצור את נזירי שנת היובל כדרך הבוצרים, שנאמר: "ולא תקצרו את נזיריה" (ויקרא כה, יא).
---------------------------------------------------
לימוד היום לע"נ  ר' אלימלך מוזס  ז"ל
ו' בניסן                                     הלכה יומית


מדיני "קידוש" בשבת
שו"ע וילק"י סי' רע"א

א. בחזרה מבית הכנסת בליל שבת, ימצא אדם שולחן ערוך ונרות דולקים, יברך את הנמצאים בברכת "שבת שלום" בטוב לבב, וייגש מיד לערוך ה"קידוש". נוהגים לומר "שלום עליכם וכו'" וחוזרים על כל מאמר שלוש פעמים. אם יש סיבה למהר - רשאי לומר רק פעם אחת.

ב. אחרי שירת "אשת חיל" ייקח המקדש את כוס היין ביד ימין וירים אותו מעל השולחן לפחות טפח, כעשרה ס"מ, ויאמר "יום השישי וכו'".

ג. אם אין יין, יקדש על החלה, לאחר נטילת הידיים. אם לא קידש כלל בלילה, יש לו להשלים חובה זו ביום, ואומר אז את כל נוסח ה"קידוש" של הלילה, אבל לא אומר  "ויכולו".

ד. כאשר בעל הבית נעדר מסיבה כלשהי, יאמר את ה"קידוש" מי שהוא בר מצווה. ואם אין - תאמר את הקידוש בעלת הבית.


תרי"ג היום
רצ"ד.  ליתן גאולה לארץ בשנת היובל, והוא דין שדה אחוזה ושדה מקנה, שנאמר: "ובכל ארץ אחוזתכם גאולה תתנו לארץ" (ויקרא כה, כד).
----------------------------------------------------------
לימוד היום לע"נ  ניסים בן מרג'נה  ז"ל
הלכה יומית                                                                       ז' בניסן


דיני "קידוש" במקום סעודה
שו"ע וילק"י סי' רע"ג

א. יש לעשות את ה"קידוש" במקום בו סועדים. אם אכל "כזית" פת לאחר הקידוש, נחשב לו לסעודה, ויכול ללכת אחר כך לסעוד במקום אחר.

ב. אם עשה ה"קידוש" במקום אחד, ואחר כך רצה לאכול במקום אחר באותו חדר, אם היה בדעתו לפני הקידוש לעבור למקום אחר - מותר. אבל אם לא חשב על כך מראש, לא נכון לשנות מקומו, ובדיעבד - מותר.

ג. אם אין גביע או כוס זכוכית, מותר לעשות את ה"קידוש" בכוס חד פעמי, או בכוס נייר וכדומה.

ד. בקהילות רבות נוהגים לעשות בבית הכנסת "קידוש" אחרי "שחרית של שבת", במיוחד לכבוד חתן או בר מצווה, גם במקרה זה חייבים לקיים את הכלל של "קידוש במקום סעודה". אם יש חשש שאנשים לא ייטלו ידיים, נכון שלא יגישו לחם, אלא - "מזונות", ויאכלו לפחות "כזית" מזונות, או ישתו "רביעית" יין ויברכו ברכה אחרונה. 

תרי"ג היום
רצ"ה.  שלא תמכר הארץ לצמיתות, שנאמר: "והארץ לא תמכר לצמיתות" (ויקרא כה, כג).
---------------------------------------------------------
לימוד היום לע"נ  עובדיה ג'ורי בן חנה  ז"ל
ח' בניסן                                   הלכה יומית


חובת האשה במצוות
עפ"י רמב"ם הלכות ע"ז פי"ב

א. בדרך כלל שווים הגברים והנשים בחובתם לקיים את כל מצוות התורה, חוץ ממצוות מיוחדות שהנשים פטורות. 

ב.  מבין מצוות לא תעשה פטורות הנשים משלוש מצוות, והן:
1.	"בל תשחית פאת זקנך", שאם יש לאשה שיער כלשהו בפנים מותר לה לגלח אותו בתער, דבר שהוא אסור לגברים. עם זאת, אסור להן לגלח בתער את זקן האנשים.
2.	"בל תקיף", שנאמר: "לא תקיפו פאת ראשכם", והוא גילוח הצדעים, בצידי הראש. האשה פטורה ממצווה זו. 
3.	"בל יטמא כהן למת" - בנות הכוהנים ונשותיהם - מותרות להיטמא. 

ג. בכל מצוות עשה האשה חייבת, מלבד אותן מצוות הבאות מזמן לזמן (שאינן תמידיות), והן הנקראות: "מצוות עשה שהזמן גרמן", כגון סוכה ולולב. עם זאת, יש מספר מצוות מקבוצה זו שהתורה חייבה אותן, והן:
1.  "קידוש" ביום שבת ומועד,    
2.  אכילת מצה בליל פסח,
3.  מצוות "הקהל", בזמן שבית המקדש קיים,
4.  "שמחת החג", שנאמר: "ושמחת בחגך אתה ובנך ובתך וכו'".  

תרי"ג היום
רצ"ו. דין בתי ערי חומה, שנאמר: "ואיש כי ימכור בית מושב עיר חומה והיתה גאולתו וגו'" 
(ויקרא כה, כט).
הלכה יומית                                                                    ט' בניסן


מהלכות צדקה
שו"ע וילק"י יו"ד סי' רמ"ז רנ"ט

א. מצוות עשה על כל אדם, בין איש ובין אשה, בין עשיר ובין עני, ליתן צדקה כברכת ה' אשר נתן לו. דברים קשים אמרו חז"ל על מי שמעלים עיניו מלתת צדקה, שהוא נקרא "בליעל", וכאילו עובד עבודה זרה. ומצד שני, הבטיחונו חז"ל שלעולם לא יבוא לאדם נזק מנתינת צדקה, שנאמר: "והיה מעשה הצדקה שלום".

ב. אמרו רבותינו: "אם בקשת לעשות צדקה - עשה אותה עם עמלי תורה". וזאת, לא רק משום שצדקה זו הולכת בודאי רק לדברים טובים, אלא שבצדקה זו הוא נעשה שותף ללימוד התורה, ועליו נאמר: "עץ חיים היא למחזיקים בה, ותומכיה מאושר".

ג. מעיקר הדין מותר לתת צדקה גם בלילה. בספר "שער הכוונות" כותב שהזמן הראוי ביותר לצדקה הוא ב"שחרית", האר"י ז"ל היה נוהג לתת צדקה גם ב"מנחה". אין הצדקה בין המצוות שהזמן גרמן ולכן גם הנשים חייבות בה.


תרי"ג היום
רצ"ז. שלא ינחל כל שבט לוי בארץ ישראל, אלא נותנים להם ערים לשבת בהם, שנאמר: "ונחלה לא יהיה לו בקרב אחיו" (דברים יח, ב).
---------------------------------------------------------
לימוד היום לע"נ  רוני ויקטור סרוסי בן פורטונה  ז"ל
י' בניסן                                    הלכה יומית


לקראת פסח
שו"ע וילק"י סי' תכ"ט ועוד

א. אמרו חז"ל: "שואלין ודורשין בהלכות הפסח קודם הפסח שלושים יום", כלומר - כבר מפורים מתחילים להתכונן לפסח. נשים צדקניות מתחילות כבר אז בפעולות ניקיון ושמירה מחמץ.

ב. רבים המחמירים בימינו לאפות בעצמם את מצות המצווה של "ליל הסדר", או שאר המצות לחג. לשם כך הם דואגים מבעוד מועד לרכישת הקמח ושימורו וכן קביעת מקום האפייה והכלים, כדי שהכול יהיה בהידור.

ג. בבתי הכנסת ובתי המדרש מתחילים בלימוד הלכות הפסח. אולם בישיבות שאינם משנים את הסדר השנתי של לימודיהם, ראוי לפחות שיחזרו על הלכות פסח.

ד. גבאי צדקה בקהילות עוסקים בימים אלה באיסוף התרומות ל"קמחא דפסחא", אם כסף ואם מוצרי מזון, וראוי לכל אדם לקחת חלקו, באשר "צורכי עמך מרובים" וחובה קדושה לדאוג להם.


תרי"ג היום
רצ"ח. שלא ייקח שבט לוי חלק בביזה, שנאמר: "לא יהיה לכוהנים הלויים… חלק ונחלה עם ישראל" (דברים יח, א).
הלכה יומית                                                               י"א בניסן


לקראת הפסח
שו"ע וילק"י סי' תל"ו ועוד

א. היוצא מביתו יותר משלושים יום לפני פסח, ואין בדעתו לחזור לביתו לחג, אינו צריך לעשות "בדיקת חמץ" לפני היציאה. ואם יש ספק שמא יחזור לחג - נכון שיבדוק.

ב. היוצא את ביתו יותר משלושים יום לפני פסח, ודעתו לחזור לביתו לפני החג - אם יש חשש שיחזור בערב החג ולא יספיק לבדוק החמץ, צריך לבדוק לפני היציאה. ואם אין חשש כזה, כגון שיצא למקום שאינו רחוק - יבדוק את החמץ כאשר יחזור.

ג. אם יוצא מביתו תוך שלושים יום לפני פסח - צריך לערוך "בדיקת חמץ" לפני היציאה, ואפילו אין בדעתו לחזור לביתו לקראת החג. והבדיקה תהיה ללא ברכה.

ד. היוצאים מביתם לכל ימי החג, ולכן הכניסו במכירת חמץ את כל הבית ותכולתו - יש פעמים שלא צריך לעשות בדיקת חמץ, ונכון לעשות שאלת חכם בזה.

תרי"ג היום
רצ"ט. ליתן ללויים ערים לשבת ומגרשיהם, שנאמר: "נתונו ללויים… ערים לשבת ומגרש" (במדבר לה, ב).
----------------------------------------------------------
לימוד היום לע"נ  לאון עטיה בן קמילה  ז"ל  ולע"נ  יצחק שושן בן סעדה  ז"ל
י"ב בניסן                                הלכה יומית


מדיני אכילת מצה בפסח
שו"ע וילק"י

א. אסור לאכול מצה בערב פסח החל מזמן "עלות השחר", כדי שיאכל בתיאבון את המצה של המצווה בליל הסדר. גם את קטנים, אלה המבינים בסיפור יציאת מצרים, אין להאכיל מצה בערב פסח.

ב. בליל הסדר אוכלים "מצה שמורה" בכמות של "כזית" תוך שבע וחצי דקות. במצה רגילה של מכונה יש "כזית" אחד. בסך הכול יש לאכול בליל הסדר ארבעה "כזית" מצה.
מותר לאכול בליל החג "מצה עשירה", אך אין יוצאים בה ידי חובת המצווה.

ג. האוכל מצה בשאר ימי החג - חוץ מליל הסדר - מברך על המצה ברכת "המוציא" בלבד. ואם בירך "על אכילת מצה" הרי ברכתו לבטלה.

ד. מנהג לא נכון הוא להימנע מלאכול מצה כל ימי החג, כיוון שאע"פ שחובת אכילת מצה היא רק בליל החג, יש מצווה באכילתה כל שבעת ימי החג. 

תרי"ג היום
ש'. שלא ימכר מגרש ערי הלויים, אלא גואלים לעולם, בין לפני היובל בין לאחר היובל, שנאמר: "ושדה מגרש עריהם לא ימכר" (ויקרא כה, לד).
הלכה יומית                                                                 י"ג בניסן


זמן בדיקת חמץ
שו"ע וילק"י סי' תל"א, תל"ה

א. זמן הבדיקה בליל י"ד בניסן, לאחר שהבית עבר ניקיון מקיף כמנהג.

ב. שעת הבדיקה כעשרים דקות אחרי השקיעה. המנהג לעשות זאת מיד אחרי תפילת ערבית.

ג. אין לעשות כל מלאכה כחצי שעה לפני זמן הבדיקה, וכן אין לאכול, מלבד טעימות, שתייה ופירות. כן אסור להתחיל ללמוד באותו זמן, אבל אם התחיל קודם - אינו צריך להפסיק. שיעורי התורה הקבועים לאותו זמן, יש לקיים, ובסופם יזכירו זה לזה עניין הבדיקה.

ד. אם לא בדק בליל י"ד, צריך לבדוק למחרת ביום, מיד כשיזכור את הדבר. אם לא בדק גם ביום י"ד, יבדוק בכל יום שייזכר ואפילו בתוך החג. לא בדק בחג יבדוק לאחר החג, כדי שלא ייכשל באיסור "חמץ שעבר עליו הפסח". הבדיקה לאחר הפסח תהיה ללא ברכה.

תרי"ג היום
ש"א. לבנות מקדש, שנאמר: "ועשו לי מקדש" (שמות כה, ח).
ש"ב. שלא לבנות המזבח גזית, שנאמר: "לא תבנה אתהן גזית" (שמות כ, כה).

י"ד בניסן                                הלכה יומית


מהלכות ליל הסדר
שו"ע וילק"י

א. את המצווֹת של ליל החג יש לקיים עד זמן חצות - לפי המתפרסם בלוחות, ולאו דווקא 12 בלילה.
אם אכל את האפיקומן אחר חצות, בדיעבד -  יצא ידי חובה.
יש להקפיד לסיום ה"הלל", וכן את שתיית הכוס הרביעית, לפני חצות הלילה. אם התאחר עד לאחר חצות, לא יאמר בסוף ה"הלל" את ברכת "יהללוך". 

ב. יש לאכול את האפיקומן לתיאבון ובהסיבה. ואם היה כבר שבע מאד - לא יצא ידי חובת אכילת אפיקומן, שאכילה גסה אין שמה אכילה. לכן יש לחשוב על כך מתחילת הסעודה.

ג. מי שאינו יכול לאכול "מרור" בכמות של "כזית", יאכל לפחות מעט למצווה, אבל לא יברך עליו, שאין אכילה בפחות מ"כזית".

ד. אם נרדם באמצע הסעודה, לפני אכילת האפיקומן, אינו נחשב הפסק, ומכל מקום צריך ליטול ידיו בלי ברכה.

תרי"ג היום
ש"ג. שלא לעלות במעלות על המזבח, שנאמר: "ולא תעלה במעלות על מזבחי וגו'" (שמות כ, כו).
ש"ד. ליראה מן המקדש, שנאמר: "ומקדשי תיראו" (ויקרא יט, ל).
חג הפסח                                                         ט"ו בניסן


דברים המותרים ביום טוב
שו"ע וילק"י סי' תקי"א

   כמו שמותר ביום טוב להכין "אוכל נפש", כך מותרים דברים אחרים שההנאה מהם שווה לכל נפש. לדוגמא:

   מותר להדליק מדורה כדי להתחמם בזמן הקור. כן מותר לחמם מים כדי לרחוץ פניו ידיו ורגליו, שבאלה יש הנאה שווה לכל אדם, אבל לחמם מים לרחיצת כל גופו - אסור. עם זאת, מים חמים מערב יום טוב מותר לרחוץ בהם ביום טוב כל גופו, שלא גזרו איסור בזה אלא בשבת.

  מותר לתת מי וורדים בכוס מים, או שאר משקאות, ביום טוב, כדי לבשם אותם. כן מותר לשים מי בושם בטבק הרחה, אבל אסור לתת מי בושם על המטפחת או הבגד.

  המנהג להתיר עישון ביום טוב, ע"י העברה אש מאש, במיוחד למי שיש לו צער אם אינו מעשן. אולם כבר הורו הפוסקים להימנע מעישון כלל בגלל הפגיעה בבריאות.



תרי"ג היום
ש"ה. לשמור את המקדש סביב, שנאמר: "ושמרו משמרתך ומשמרת כל האהל" (במדבר יח, ג).
ש"ו. שלא להשבית שמירת המקדש, שנאמר: "ושמרתם את משמרת הקודש" (במדבר יח, ה).
---------------------------------------------------
לימוד היום לע"נ  ישעיהו חיים בן דוד קופרמן  ז"ל
ט"ז בניסן                              א' של חול המועד
היום יום אחד לעומר


הבדלי דינים ומנהגים בפסח
שו"ע וילק"י סי' תנ"ג

א. יש הבדלי דינים ומנהגים בין הקהילות בפסח. הכלל הוא, שכל אחד חייב לשמור מנהגי אבותיו, ויחד עם זאת לדעת שיש גם מנהגים אחרים ולכבד אותם, כי אלו ואלו דברי אלוקים חיים.

ב. אורז ושאר מיני קטניות מותרים בפסח, ובלבד שיזהרו לבדוק אותם היטב מתערובת מיני דגנים. בקהילות האשכנזים (וחלק מקהילות הספרדים) נוהגים בהם איסור בפסח, ואין להם לשנות ממנהגם זה, ואפילו ע"י "התרה".
כיוצא בזה הספרדים מקילים לאכול בפסח עוגות של  "מצה עשירה", העשויות עם מי פירות ויין בלבד. ואילו האשכנזים מחמירים בזה, מלבד לזקן, לחולה ולילדים.

ג. אין להורות לספרדי, השואל הלכה, שלא כדעת מר"ן השולחן ערוך, אפילו לחומרא. כי הספרדים הולכים כדעת מר"ן בכל דבריו וכל הפורש ממנו כ"פורש מן החיים", ו"אל תיטוש תורת אמך".


תרי"ג היום
ש"ז. לעשות שמן המשחה, שנאמר: "שמן משחת קודש יהיה זה לי לדורותיכם" (שמות ל, לא).
ש"ח. שלא לעשות כמו שמן המשחה, שנאמר: "ובמתכונתו לא תעשו כמוהו" (שמות ל, לב).
----------------------------------------------------------
לימוד היום לע"נ  יעקב עטיה בן גמרה  ז"ל  ולע"נ  זופיה קנופף בת מטילדה  ז"ל
ב' של חול המועד                                                 י"ז בניסן
היום שני ימים לעומר


דין המוצא חמץ בחג
שו"ע וילק"י סי' תמ"ו

א. המוצא חמץ בפסח ברשות הרבים, אסור להגביהו, אף כי אינו מתכוון לקחת אותו לעצמו.

ב. חמץ בפסח אסור גם בהנאה, לכן אסור, לדוגמא, להאכיל את התרנגולים בחמץ.

ג. מותר לשתות מים בפסח מן ה"מוביל הארצי", הבאים מן ה"כנרת", ובלבד שיסננו אותם היטב לפני השימוש.

ד. מותר לשתות בפסח חלב מבהמה של גוי, אף שידוע שהוא מאכיל אותה חמץ בפסח.

ה. המשקאות "ליקר"," עראק" או "וודקה" מותרים מן הדין לשתייה בפסח. מכל מקום חייב להיות עליהם "הכשר".  


תרי"ג היום
ש"ט. שלא לסוך משמן המשחה, שנאמר: "על בשר אדם לא ייסך" (שמות ל, לב).
ש"י. שלא לעשות כמתכונת הקטורת, שנאמר: "במתכונתה לא תעשו לכם"  (שמות ל, לז).
----------------------------------------------------------
לימוד היום לע"נ  פריג'ה אפרים שתיוי בן אסתר  ז"ל
י"ח בניסן                        ג' של חול המועד
היום שלושה ימים לעומר


מוצרים שאינם צריכים הכשר לפסח
שו"ע וילק"י סי תמ"ב

א. חמץ בפסח הוא מן האיסורים החמורים ביותר - "לא יראה ולא ימצא", ואפילו בכמות הקטנה ביותר.

ב. עם זאת, קבעו רבותינו כי חמץ שהתעפש - התקלקל - עד שנפסל מאכילת כלב, לפני זמן איסור חמץ, שוב אין לו דין חמץ ומותר לקיימו וליהנות ממנו בפסח.

ג. לכן מותר, לדוגמא, להשתמש בדיו לכתיבה, או בספירט להסקה, או במשחת נעליים וכדומה, אם נקנו לפני זמן איסור חמץ, ואף כי בתהליך הייצור השתמשו בחומרים עם תערובת חמץ.
כן מותר לקרוא בספרים שכרכו אותם בדבק עם תערובת חמץ, ועוד כיוצא באלו.   

ד. מוצרי מזון פתוחים לפסח, כגון גרעינים ושקדים במשקל, יש לקנות רק מאדם ירא שמים, שברור כי חנותו הוכשרה לפסח ואין במוצריו שום חשש חמץ. 

תרי"ג היום
שי"א. שלא להקטיר במזבח הזהב, חוץ מן הקטורת, שנאמר: "לא תעלו עליו קטורת זרה" (שמות ל, ט).
שי"ב.  לשאת את הארון על הכתף, שנאמר: "בכתף ישאו" (במדבר ז, ט).
---------------------------------------------------
לימוד היום לע"נ  צלחה בת צ'חלה  ע"ה
ד' של חול המועד                                              י"ט בניסן
היום ארבעה ימים לעומר


דיני ברכות האורז
שו"ע וילק"י סי' ר"ח

בקהילות רבות נוהגים לאכול אורז בפסח, לאחר ניקוי מדוקדק, ולעתים הוא המזון הבסיסי בחג, על כן נזכיר את הברכות המיוחדות לאורז:
   
א. על אורז מבושל מברכים "בורא מיני מזונות", ואחריו "נפשות". רמז לדבר בראשי התיבות המלה "אמן", שהן: א- אורז, מ'- מזונות נ'- נפשות.  

ב. הכוסס גרגרי אורז, או אוכל פריכיות אורז, מברך "בורא פרי אדמה", ובסוף "בורא נפשות".

ג. העושים מרק עם אורז באופן שהאורז נמחה בתוך המרק עד שאינו מורגש, מברכים רק "שהכל" על המרק.

ד.  מי שאכל מיני מזונות כשיעור המחייב ברכה אחרונה, וכן אכל אורז כשיעור, יברך "על המחיה" על המזונות ויכוון לפטור בברכה זו גם את האורז, ושוב לא יברך "נפשות" על האורז.

תרי"ג היום
שי"ג.  שלא יסורו הבדים מן הארון, שנאמר: "לא יסורו ממנו"  (שמות כה, טו).
שי"ד.  שיעבוד הלוי במקדש, שנאמר: "ועבד הלוי" (במדבר יח, כג).

כ' בניסן                                 ה' של חול המועד
היום חמישה ימים  לעומר


הדלקת נרות של יום טוב
שו"ע וילק"י סי' תקי"ד

א. מצווה להדליק נרות בליל יום טוב, וצריך לברך לפני ההדלקה:  "...להדליק נר של יום טוב".

ב. נשים מיוצאי תימן שבחוץ לארץ לא נהגו לברך על נרות של יום טוב, נכון שכאן בארץ ינהגו להדליק בברכה ככל הקהילות.

ג. יש המהדרות להדליק את הנרות ליום טוב מבעוד יום, כמו בערב שבת, אך לא נהגו להקפיד בכך והמנהג להדליק אחר שתחשך או לפני ה"קידוש" על הכוס, ואז יש להקפיד להעביר אש מאש ושלא לכבות את הגפרור.

ד. אין לברך "שהחיינו" בזמן הדלקת נרות של יום טוב, כי יוצאים ידי חובה בברכת "שהחיינו" הנאמרת בזמן ה"קידוש". חוץ מנרות של ערב יום כיפור, כיוון שאין בו "קידוש".


תרי"ג היום
שט"ו. שלא יעשה אחד במלאכת חברו במקדש, שנאמר: "אך אל כלי הקודש… לא יקרבו ולא ימותו גם הם גם אתם" (במדבר יח, ג).
---------------------------------------------------
לימוד היום לע"נ  יוסף דבוש בן שמחה  ז"ל
שביעי של פסח                     כ"א בניסן
היום שישה ימים  לעומר


איסור מוקצה ביום טוב
שו"ע וילק"י סי' תצ"ה

א. אף כי יש דברים בהם יום טוב יותר קל משבת, כגון בהיתר לבשל אוכל נפש, הרי בדיני "מוקצה" חמור יום טוב משבת. כגון:

ב. סוחר שיש לו פירות וירקות בארגזים המוכנים לסחורה, ואין דרכו לקחת מהם לאכילה, הרי הם מוקצה ואסור לקחת מהם ביום טוב. לעומת זאת, ביום שבת מותר לקחת מהם.

ג. קליפות של פירות וירקות הראויים למאכל בעלי חיים מותר לטלטל בשבת, אך אסורים בטלטול ביום טוב. לכן, נוהגים להניח את הקליפות בצלחת שהניחו בה קודם דבר שאינו מוקצה, כגון פרי, ואחר כך יניחו בו את הקליפות שהן מוקצה, ואז יטלטל אותם באותו כלי שהיה "בסיס לדבר המותר", ולהשליכם לאשפה.

ד. מותר לטלטל מוקצה ביום טוב לצורך אוכל נפש. כן מותר לגרוף גחלים מהתנור כדי לאפות לצורך החג.


תרי"ג היום
שט"ז. לקדש הכהן לעבודה, שנאמר: "וקידשתו כי את לחם אלוקיך הוא מקריב (ויקרא כא, ח).
שי"ז. שיהיו כל המשמרות שוות ברגלים, שנאמר: "וכי יבוא הלוי מאחד שעריך… חלק כחלק יאכלו" (דברים יח, ו-ח).
----------------------------------------------------------
לימוד היום לע"נ  גמרה עטיה בת מסעודה  ז"ל  ולע"נ  גבריאל בן אסתר בן יעקב   ז"ל
כ"ב בניסן                           הלכה יומית                                                        
היום שבעה ימים לעומר, שהם שבוע אחד


מדיני ספירת העומר
שו"ע וילק"י סי' תפ"ט

א. מצווה על כל איש מישראל לספור העומר בכל לילה, וכן המנהג. מכל מקום, אם התכוון לצאת ידי חובה בספירתו של שליח הציבור והשליח ציבור התכוון להוציא את השומעים - הרי קיים את המצווה.

ב. יש מחלוקת בין הפוסקים הראשונים, האם מצוות ספירת העומר היא מצווה אחת המתמשכת ארבעים ותשעה יום, או שהיא ארבעים ותשע מצוות, שכל יום מצווה בפני עצמה.
לכן, כדי לצאת לכל הדעות, אם שכח לילה אחד לספור, וגם ביום לא נזכר, חייב להמשיך לספור בשאר הלילות, אך ללא ברכה. ונכון שיכוון לברכה של השליח ציבור. אם שכח לספור בלילה וספר ביום - ימשיך לספור בלילות הבאים עם ברכה.

ג. כחצי שעה לפני השקיעה כבר אסור לאכול סעודה, כל עוד לא ספר העומר. ויש אוסרים רק בחצי השעה שלפני צאת הכוכבים. (בין השקיעה לזמן צאת הכוכבים יש כ-18 דקות).


תרי"ג היום
שי"ח. ללבוש בגדי כהונה לעבודה, שנאמר: "ועשית בגדי קודש לאהרון…"   (שמות כח, ב).
שי"ט. שלא יקרע המעיל, שנאמר: "כפי תחרה יהיה לו, לא יקרע" (שמות כח, לב).
---------------------------------------------------
לימוד היום לע"נ  רבקה ז"ל בת יוכבד תחי' ומשה  ז"ל
הלכה יומית                           כ"ג בניסן
היום שמונה ימים  לעומר, שהם שבוע אחד ויום אחד


ממנהגי ימי הספירה
שו"ע וילק"י סי' תצ"ג

א. בימי ספירת העומר נהגו בכל ישראל קצת אבלות. לספרדים מ"אסרו חג" של פסח עד יום ל"ד לעומר, שהוא י"ט באייר, בבוקר. ולאשכנזים יש זמנים אחרים בזה.

ב. יש להימנע בימים אלה משמיעת כלי שיר ונגינה - עד ל"ג בעומר. ומותר לערוך בהם סעודות אירוסין, אך בלי תזמורת וריקודים. 
  מכל מקום בשמחת מצווה, כגון ברית מילה ופדיון הבן, מותר לשמוע שירי קודש גם עם כלי נגינה.

ג. אין מסתפרים בימים אלה, עד ל"ד בעומר בבוקר. ויש מחמירים, על פי הקבלה, שלא להסתפר עד ערב שבועות. מי שנהג להחמיר ורוצה לשנות מנהגו יעשה "התרה" על מנהגו.

ד. יש קהילות שהנשים נהגו שלא לעשות מלאכה מפסח עד שבועות משקיעת החמה ואילך, ויש שנהגו רק עד אחרי שספרו ספירת העומר. מכל מקום הנשים עצמן לא סופרות העומר.


תרי"ג היום
ש"כ.  שלא יזח החושן מעל האפוד, שנאמר: "ולא יזח החושן מעל האפוד" (שמות כח, כח).
שכ"א. שלא יכנס שיכור למקדש, שנאמר: "יין ושכר אל תשת... בבואכם אל אהל מועד" 
(ויקרא י, ט).
כ"ד בניסן                           הלכה יומית                                                        
היום תשעה ימים לעומר, שהם שבוע אחד ושני ימים


ממנהגי ימי הספירה
שו"ע וילק"י סי' תצ"ג

א. איסור התספורת בימי הספירה כולל בדרך כלל גם איסור גילוח. מכל מקום, מי שמצטער מאד כשאינו מגלח, יש מתירים להתגלח בראש חודש אייר. והנוהגים לחשוש לצוואת רבי יהודה החסיד שלא להסתפר ולהתגלח בראשי חודשים, יכולים להתגלח בערב ראש חודש.

ב. יש נוהגים שלא ללבוש בגד חדש, מהסוג שבשאר ימות השנה מברכים עליו "שהחיינו", ויש מקילים בכך. הנוהגים לאסור ויש להם צורך מיוחד לחדש, יעשו זאת בשבת של ימי הספירה ויברכו עליו "שהחיינו". כן מותר לחדש בימי בר מצווה או ברית מילה.

ג. מותר בימי הספירה להיכנס לדירה חדשה, ואף לברך "שהחיינו" בזמן חנוכת הבית וקביעת המזוזה, ע"י בגד או פרי חדש, כמנהג.

ד. יש נמנעים מלצאת לדרך בימי הספירה, ובמקום הצורך אין להקפיד בזה. 

תרי"ג היום
שכ"ב. שלא יכנס בו פרוע ראש, שנאמר: "ראשיכם אל תפרעו" (ויקרא י, ו).
שכ"ג. שלא יכנס בו קרוע בגדים, שנאמר: "ובגדיכם אל תפרומו" (שם).
הלכה יומית                           כ"ה בניסן
היום עשרה ימים  לעומר, שהם שבוע אחד ושלושה ימים


דיני חינוך
שו"ע וילק"י

א. חובה לחנך הילדים לכיבוד הורים ומורים, כגון: לעמוד בפניהם, או שלא לשבת במקומם, וכן שאר דיני כיבוד ומורא אב ואם. ובזה צריכים ההורים להראות דוגמא אישית בכבדם זה את זה ובכיבוד הוריהם, כי עיקר החינוך נעשה בדרך זו.

ב. נוהגים לברך את הילדים לפני ה"קידוש", או אחריו, ואחר כך מנשקים הם את יד ימין של ההורים. גם בבית הכנסת מותר לילדים לנשק ידי האב או הרב ולקבל ברכתם.

ג. יש לחנך את הקטנים שלא לאכול או לשתות לפני ה"קידוש". אבל, אם יש צורך בדבר, כגון בשחרית של שבת שהתפילה ארוכה - מותר לתת להם לאכול. בכל זאת, אם הוא נער בריא וכבר הגיע לגיל שתים עשרה, יש לחנכו גם בזה.

ד. נכון להרגיל בני הבית בלימוד תורה על השולחן, ורצוי לשתף את הילדים בהכנת דברי תורה מפרשת השבוע וכדומה, או בקריאה מתוך ספר הלכה וכיוצא בזה.


תרי"ג היום
שכ"ד. שלא יכנס כהן גדול בכל עת אל ההיכל, שנאמר: "ואל יבוא בכל עת אל הקודש" 
(ויקרא טז, ב).
שכ"ה. שלא יצא הכהן מן המקדש בשעת העבודה, שנאמר: "ומפתח אהל מועד לא תצאו" (ויקרא י, ז).
כ"ו בניסן                                                         הלכה יומית
היום אחד-עשר ימים לעומר, שהם שבוע אחד וארבעה ימים


דיני חינוך
שו"ע וילק"י

א. יש לחנך הקטנים על שמירת הלשון מכל דיבור אסור, וכן נכון לגעור בהם אם נכשלים בכך, על מנת שידעו גודל חומרת הדבר, במיוחד בענייני לשון הרע או, חלילה, קללות וניבול פה.

ב. כן יש לחנך הקטנים שלא ילמדו לשונם בנדרים ושבועות, ואם נדרו בדבר קטן, שאין בו עינוי נפש, הרי אף כי אין בנדר שלהם ממש, נכון לומר להם שיקיימו אותו.

ג. עניין נדרים ושבועות שונה משאר מצוות, בכך שגם ילד מגיל י"ב וילדה מגיל י"א שנדרו או נשבעו, והם מבינים ויודעים לשם מי עשו זאת, הרי נדריהם נדר ושבועתם שבועה.

ד. ילדים לפני בר מצווה, שנדרם נדר, כאמור למעלה, יש מחלוקת הפוסקים אם אפשר להתיר להם אותו לפני הגיעם למצוות, ובכל מקרה יש לעשות שאלת חכם.




תרי"ג היום
שכ"ו. לשלוח טמאים מן המחנה, שנאמר: "וישלחו מן המחנה כל צרוע וגו'" (במדבר ה, ב).
שכ"ז. שלא יכנס טמא למקדש, שנאמר: "ולא יטמאו את מחניהם" (שם ג).
---------------------------------------------------
לימוד היום לע"נ  צבי בן אידל  ז"ל
הלכה יומית                            כ"ז בניסן
היום שניים-עשר ימים לעומר, שהם שבוע אחד וחמישה ימים


בחירת שם לילד
שו"ע וילק"י יו"ד ס' ר"מ

א. בקביעת שם לילד, המנהג הפשוט ברוב קהילות הספרדים, לקרוא את הבן הראשון על שם הסבא, אבי הבעל, גם בחייו. 
  אם אבי הבעל מוחל, אפשר לקרוא על שם אבי האשה, במיוחד אם הוא תלמיד חכם, שיש בזה גם כבוד התורה. 
  אם אבי הבעל בחיים ואילו אבי האשה נפטר, ראוי לקרוא לבן על שם הנפטר, לקיים לו שם בישראל, ובבן השני יקראו על שם אבי האב.

ב. אם הבעל הוא מקהילה שאינם קוראים שמות על שם החיים, ואילו האשה מקהילה שכן קוראים - מותר לקרוא לבן הראשון על שם אבי האשה, ואין לחשוש בזה.

ג. אין לקרוא לבניו ובנותיו בשמות של אנשים רשעים, אלא בשמות צדיקים וחסידים, כשמות האבות והאִמהות, או משה ואהרון וכו'.



תרי"ג היום
שכ"ח. שלא יכנס טמא להר הבית, שנאמר: "לא יבוא אל תוך המחנה" (דברים כג, יא).
שכ"ט. שלא ישמש טמא, שנאמר: "וינזרו מקדשי בני ישראל" (ויקרא כב, ב).
כ"ח בניסן                          הלכה יומית 
היום שלושה-עשר ימים לעומר, שהם שבוע אחד ושישה ימים


הענשת הילדים
שו"ע וילק"י יו"ד סי' ר"מ

א. חייב אדם בחינוך ילדיו, ואם רואה שאם לא יכה אותם יפסיד בחינוכם, מותר להכות אותם. אך צריך להיזהר מאד לעשות זאת בשיקול דעת, ולא בשעת כעס, שמא יכה יותר מצורכי החינוך. כן לא יכה בשוט או מקל ולא מכות אכזרי, אלא ברצועה קטנה. אם יודע בבנו הקטן שאפשר לחנכו בדברי תוכחה, לא יכה אותו.
	
ב. בעניין עונש ע"י מכות, יש להתחשב בגיל הילד. קטן עד גיל חמש אין בו דעת ואין להכותו בשום עניין, והמכה אותו - חוטא. לפעמים מותר להכותו מכה רכה על ידו דרך הרתעה, כגון שנוגע בדברים אסורים העלולים להישבר או לפצוע אותו.
כן אסור להכות בניו או בנותיו הגדולים, ולעניין זה ייתכן שהילד נחשב גדול גם לפני בר מצווה, הכול לפי טבעו של הילד. 

ג. יש להורים לשמור על כבוד עצמם בפני בניהם, ושלא למחול על כבודם במקום שעלולים ללמוד ממחילה כזו שאפשר לזלזל בכבוד הורים.

תרי"ג היום
ש"ל. שלא ישמש בקודש טבול-יום, שנאמר: "ולא יחללו שם אלוקיהם" (ויקרא כא, א).
של"א. שהעובד במקדש יקדש ידיו ורגליו, שנאמר: "ורחצו אהרון ובניו וגו'" (שמות ל, יט).
הלכה יומית                              כ"ט בניסן 
היום ארבעה-עשר ימים  לעומר, שהם שני שבועות


דברים האסורים לפני התפילה
שו"ע וילק"י סי' פ"ט

א. אסור לאדם לעסוק בצרכיו לפני תפילת שחרית. לכן אסור לנסוע לעיר אחרת לפני התפילה. אך אם נוסע לצורך התפילה - מותר, כגון שנוסע להתפלל ב"כותל המערבי".

ב. מותר להתרחץ ואף להתגלח לפני התפילה, באשר אלה מאפשרים לו להתפלל בכוונה ובנקיות הגוף, כי אז הרחצה נחשבת כהכנה לתפילה.

ג. אמנם אסור לאדם לעסוק בצרכיו לפני התפילה, אבל צורכי שמים מותרים, כגון: מותר לטבול במקווה לצורך התפילה, ובמיוחד השליח ציבור. אבל אין לבטל תפילה בציבור בשביל טבילה.

ד. מותר לסדר את המיטה לפני התפילה, שזה מעניין דרך ארץ. כן מותר הטיפול בילדים וחינוכם, או ללכת לכיבוד אב ואם ושאר צורכי מצווה.



תרי"ג היום
של"ב. שלא יכנס בעל מום להיכל ולמזבח, שנאמר: "אך אל הפרוכת לא יבוא" (ויקרא כא, כג).
של"ג. לא יעבוד במקדש בעל מום, שנאמר: "אשר יהיה בו מום לא יקרב" (שם יז).
ל' בניסן                        ראש חודש אייר
היום חמישה-עשר ימים לעומר, שהם שני שבועות ויום אחד


זהירות מבעלי לשון הרע
עפ"י ה"חפץ חיים"

א.	הנקלע למקום בו מדברים דברים אסורים, ינהג כך: 
    אם אפשר להוכיחם כדי שיפסיקו זאת - יוכיחם. 
    אם אי אפשר בכך - ינסה להטות את השיחה לדברים המותרים. 
   אם גם זה אינו אפשרי - יסגור את אוזניו ויסתלק מן המקום בהקדם האפשרי. 
   ואם גם באלה אינו יכול - יישאר במקום תוך זהירות שלפחות לא יעבור על האיסור מן התורה, וכך יעשה:
•	יחליט בנפשו בהסכמה גמורה שלא להאמין למה  שישמע.
•	שלא יהיה מרוצה משמיעתו.  
•	שלא יראה שום תנועה או סימן, שהוא חלילה מסכים לדבריהם.  
•	אם יכול, יראה פנים נזעמים כדי שיבינו שאינו מסכים לדבריהם.
ב. אם יודע באנשים שהם חבורת מספרי לשון הרע, אסור לו לשבת עמם. לכן, גם אסור לגור בשכונה של בעלי לשון הרע.

תרי"ג היום
של"ד. שלא יעבוד במקדש בעל מום עובר, שנאמר: "כי כל איש אשר בו מום לא יקרב"
(ויקרא כא, יח).

ראש חודש                               א' באייר
היום שישה-עשר ימים  לעומר, שהם שני שבועות ושני ימים


תפילה על התפילה

א. הרגעים בהם עומד אדם בתפילה הם היקרים ביותר ביומו, בהם הוא משוחח עם בוראו, כמו בן לאביו או כמו עבד לרבו. מן התפילה הוא יכול לקבל תעצומות נפש של חיזוק באמונה וביראת שמים ולהרגיש את הקרבה הגדולה לאלוקים.

ב. אבל, מעשה שטן, שדווקא בזמן התפילה באים אל האדם מחשבות שונות ומסיחים את דעתו מעצם התפילה. זו בדיוק כוונתו של היצר, לגזול מאתנו את הרגעים החשובים ביותר. לכן, החכם עיניו בראשו, יעשה הכנות לתפילה.

ג. רבותינו כבר הכינו אותנו לתפילה ע"י אמירת ה"לשם ייחוד", על ידי פרשת הקורבנות והזמירות ועוד. כן מסייעים לכוונה הטלית והתפילין, וגם עצם התפילה בבית כנסת, במניין ועם שליח ציבור. אבל, אין די בכל אלה, ועל כל אחד לפתח בלבו את הרצון האמיתי שתפילתו תהיה שלמה יותר, ולבקש ואף להתחנן על כך לה', שיעזור לו להתפלל אליו ללא הפרעות. נזכור כי גם המתפלל הגדול - דוד המלך עליו השלום - ביקש והתחנן: "ה' שפתי תפתח ופי יגיד תהילתך".


תרי"ג היום
של"ה.  שלא יעבוד זר (מי שאינו כהן) במקדש, שנאמר: "וזר לא יקרב". (במדבר יח, ד).

ב' באייר                              הלכה יומית                                                          
היום שבעה-עשר ימים לעומר, שהם שני שבועות ושלושה ימים


איסור הקדמת "שלום" לפני התפילה
שו"ע וילק"י סי' פ"ט

א. כבר משעת "עלות השחר" צריך האדם להתכונן לתפילה ולא לעסוק בדברים אחרים. בין היתר, אסרו חכמים ללכת ולהקדים לפתחו של אדם אחר ולומר לו שלום, זאת מכיוון שהגיע זמן התפילה, אבל אם פגש מישהו בדרך - מותר להקדים לו שלום, אך טוב יותר לומר ברכה אחרת, כגון "בוקר טוב".

לפני תפילות מנחה וערבית מותר להקדים לפתח חברו ולברכו לשלום.

ב. מותר לצאת לשדה התעופה לפני התפילה, כדי ללוות את אביו או רבו העומדים לטוס, אבל לא ייפרד מהם בלשון "שלום", אלא בנוסח אחר, כגון "נסיעה טובה".

ג. אם, לדוגמא, הגיע קרוב משפחה מחו"ל לפני תפילת "שחרית", והביא עמו מתנות לבני הבית, יש להקל ולחלק אותם לפני התפילה.

תרי"ג היום
של"ו. להקריב כל הקורבנות תמימים, שנאמר: "תמים יהיה לרצון" (ויקרא כב, כא).
של"ז. שלא להקריב בעל מום למזבח, שנאמר: "כל אשר בו מום לא תקריבו" (שם כ).
הלכה יומית                              ג' באייר                                     
היום שמונה-עשר ימים  לעומר, שהם שני שבועות וארבעה ימים


אכילה ושתייה לפני התפילה
שו"ע וילק"י סי' פ"ט

א. על הפסוק: "לא תאכלו על הדם" דרשו חז"ל ואמרו: אל תאכלו לפני שהתפללתם על דמכם.
  לפיכך, אסור לאכול לפני תפילת "שחרית", אבל שתייה של מים, קפה או תה, אפילו עם סוכר - מותר.

ב. חולים הנזקקים לתרופות, מותר להם לקחת אותם אף לפני התפילה. אדם שהיה רעב מאד או צמא מאד, דינו כחולה שמותר לו לאכול ולשתות. אך, ראוי שיקדימו לפחות את אמירת "ברכות השחר" ואם אפשר גם את פרשת העקידה וקצת מסדר הקורבנות.

ג. לקטנים, עד גיל מצוות, מותר לתת עוגה וחלב לפני התפילה בין בחול ובין בשבת.

ד. לא אסרו אכילה ושתייה אלא משעה שהגיע זמן התפילה, אבל לפני "עלות השחר" - מותר. עם זאת, הזוהר מחמיר מאד בזה שלא לאכול אף לפני עלות השחר.


תרי"ג היום
של"ח.  שלא ישחט בעל מום, שנאמר: "עוורת או שבור… לא תקריבו אלה לה'" (ויקרא כב, כב).
של"ט.  שלא יזרוק דמו, שנאמר: "ומעוך וכתות … לא תקריבו" (שם כד).
ד' באייר                              הלכה יומית
היום תשעה-עשר ימים לעומר, שהם שני שבועות וחמישה ימים


אוכל לבעלי חיים בשבת
שו"ע וילק"י סי' שכ"ד

א. בעלי חיים, שמותר להחזיק, ומזונותיהם עליך - מותר לתת להם מזון ומים בשבת, פרט לאלה היכולים להתקיים יום אחד בלי מזון, כגון הדגים.

ב. מותר לתת מזון ומים בשבת לפני התרנגולים הגדלים בחצר או בלול, כי אין להם מזון ממקור אחר. לעומת זאת אין לתת מזון ליונים ולדבורים, כי הם יכולים למצוא מזונותיהם בעצמם.

ג. אין לתת מזון ומים בשבת לפני בעלי חיים שאינם שלך, אבל מותר לזרוק שיירי מזון ליד האשפה, אף שיודע כי יבואו בעלי חיים לאכול מהם. זאת, מפני שאינו טורח במיוחד למענם.






תרי"ג היום
ש"מ. שלא יקטיר חלבו של בעל-מום, שנאמר: "ואשה לא תתנו מהם" (ויקרא כב, כב).
שמ"א. שלא יקריב בעל מום-עובר, שנאמר: "לא תזבח… שור או שה אשר יהיה בו מום 
(דברים יז, א).
הלכה יומית                                         ה' באייר
היום עשרים ימים  לעומר, שהם שני שבועות ושישה ימים


מנהגי יום העצמאות ויום ירושלים
(מתשובת הרב אברהם יוסף ב"ר הרה"ג עובדיה יוסף. 
מהקובץ ליוה"ע תשס"ב)

א. אם יחול ה' באייר בימי שישי או שבת, יוקדם יום העצמאות ליום חמישי, ויום הזיכרון יוקדם ליום רביעי. זאת, מפני כבוד השבת.

ב. בערב יום העצמאות, בתפילת מנחה, יש לומר "תחנון", כי הוא יום הזיכרון לחללי ישראל.

ג. בעניין קריאת ה"הלל", יש להבהיר, שאין שום עניין גדול או קטן שמותר לריב בשבילו, ואין דבר קשה לפני הקב"ה מהמחלוקת.  לכן, אם הציבור מבקש לומר ה"הלל" מיד לאחר חזרת ה"עמידה" - מותר, אך כמובן בדילוג וללא ברכות.
אם יש לציבור הדרכה נכונה ומקבלים עצת תלמיד חכם, נכון יותר לומר ההלל לאחר "עלינו לשבח", ואז אפשר לאומרו גם ללא דילוג, אך גם ללא ברכות.

ד. בקהילות רבות מנצלים יום זה של חופש מעבודה לקיים גם שיעורי תורה, וכיוצא בזה.


תרי"ג היום
שמ"ב. שלא יקריב בעל-מום, אפילו בקורבנות הגויים, שנאמר: "ומיד בן נכר לא תקריבו… מכל אלה"  (ויקרא כב, כה).
שמ"ג. שלא יטיל מום בקודשים, שנאמר: "כל מום לא יהיה בו" (שם כא).
ו' באייר                               הלכה יומית                                                  
היום אחד ועשרים ימים לעומר, שהם שלושה שבועות


איסור הנאה ממלאכת גוי בשבת
שו"ע וילק"י סי' שכ"ה

א. אסור ליהנות ממלאכה שעשה גוי בשביל ישראל בשבת. זאת, גם אם לא ביקשו ממנו, וגם אם נוכרי זה אינו מכיר את היהודי שעשה למענו, ואפילו שאינו אומר שעושה זאת למען היהודי, אלא די שמעשיו מוכיחים זאת.

ב. לפיכך, בבית שיש עוזרת נוכריה יש להיזהר שלא ליהנות ממלאכות שהיא עושה, כגון שמחממת מים לקפה וכדומה.

ג. בעניין שתיית קפה בבתי קפה של נוכרים בחוץ לארץ, למרות שאין בזה הנאה ממלאכת גוי בשבת, כי הם מכינים את המזון והשתייה למען רוב הנוכרים, אין להיכנס לשם בשבת כדי לשתות קפה, ואפילו אם משלמים ביום אחר. זאת, משום חילול ה' ומשום "מושב לצים".





תרי"ג היום
שמ"ד. לפדות פסולי המוקדשים, שנאמר: "רק בכל אוות נפשך תזבח ואכלת בשר" 
(דברים יב, טו).
שמ"ה. להקריב מיום השמיני והלאה, שנאמר: "ומיום השמיני והלאה ירצה" (ויקרא כב, כז).
--------------------------------------------------------------
לימוד היום לע"נ  נעים קפלאוי בן עזיזה ויוסף  ז"ל 
הלכה יומית                                     ז' באייר
היום שניים ועשרים ימים  לעומר, שהם שלושה שבועות ויום אחד


דיני רחצה בשבת
שו"ע וילק"י סי' שכ"ו

א. יש האוסרים לרחוץ ידיים עם סבון בשבת, ויש מתירים. לכן, אם אפשר, נכון להחמיר. מכל מקום מותר לרחוץ בסבון נוזלי.

ב. אסור לרחוץ כל גופו במים חמים בשבת, ואפילו חוממו מערב שבת, ואפילו רוצה לרחוץ איבר איבר בנפרד.

ג. מותר לטבול במקווה צונן בשבת, אך יש להיזהר מאיסור סחיטה. וכבר נהגו ישראל להימנע מרחיצה בים וכדומה, מחשש לכמה מכשולים.

ד. מותר להניח על הבטן בקבוק גומי עם מים חמים, כאשר הפקק סגור היטב, ואין לחוש משום איסור מוקצה או איסור רפואה בשבת.

ה. מותר לרחוץ בשבת את התינוק במים חמים מדוד שמש, אבל לא ממים שהתחממו ע"י חשמל בשבת.



תרי"ג היום
שמ"ו. שלא להקריב אתנן ומחיר, שנאמר: "לא תביא אתנן זונה ומחיר כלב" (דברים כג, יט).
שמ"ז. שלא להקטיר שאור ודבש, שנאמר: "כי כל שאור וכל דבש לא תקטירו ממנו" (ויקרא ב, יא).
ח' באייר                                               הלכה יומית 
היום שלושה ועשרים ימים לעומר, שהם שלושה שבועות ושני ימים


צחצוח שיניים בשבת
שו"ע וילק"י סי' שכ"ו

א. יש מחלוקת הפוסקים בעניין צחצוח שיניים בשבת. ולהלכה נראה כי מי שרגיל בכך יום יום והוא מצטער אם לא יצחצח - מותר לו לצחצח בתנאים הבאים: 
•	 שברור לו שלא יצא דם, 
•	 שישתמש - אם אפשר - במי פה במקום במשחה, 
•	 שישתמש במברשת מיוחדת לשבת, 
  שלא יהיה כ"עובדין דחול" - פירוש: כמעשה ימי החול.

ב. הדבר פשוט שאסור להשתמש במברשת שיניים חשמלית, ואפילו היא מופעלת ע"י בטריות.

ג. מותר לחצוץ שיניים בקיסמים או בחוטים המיוחדים לכך, ובלבד שלא יגרום ליציאת דם משיניו.



תרי"ג היום
שמ"ח.  למלוח כל הקורבנות, שנאמר: "על כל קרבנך תקריב מלח" (ויקרא ב, יג).
שמ"ט.  שלא להשבית מלח מעל הקורבנות, שנאמר: "ולא תשבית מלח וגו'" (שם).
הלכה יומית                                    ט' באייר
היום ארבעה ועשרים ימים  לעומר, שהם שלושה שבועות ושלושה ימים


מדיני הכוונה בתפילה
שו"ע וילק"י סי' צ"ח ק"א

א. בדרך כלל התפילה מתוך סידור מסייעת לכוונה ולמניעת היסח הדעת. אבל, אם יודע בעצמו שיכול לכוון יותר בעיניים עצומות - יתפלל בעצימת עיניים.
יש הצעות שונות כיצד להתרכז בתפילת ה"עמידה" ולומר אותה בכוונה, כגון, שלפני כל ברכה יעצור מעט ויחשוב איזו ברכה הוא עומד לומר, כמנהג חסידים ראשונים שהיו שוהים לפני תפילתם, או - יש המציעים שכל ברכה יאמר בנשימה אחת, חוץ מן הארוכות, ועוד.

ב. היודע שהוא מאריך בתפילת העמידה, כדי לכוון בה היטב, וזה גורם לו להפסיד את ה"קדושה" של חזרת השליח ציבור, מותר לו להקדים לעמוד ל"שמונה עשרה" לפני הקהל, כדי שיספיק לגמור יחד עמהם. 
דבר זה מותר רק ב"שחרית", אבל בשאר תפילות לא יעשה זאת, כיוון שבהן אומר החזן "קדיש" לפני ה"עמידה", ואם יקדים - יפסיד את ה"קדיש", וה"קדיש" עדיף מ"קדושה".

ג. צריך שיתפלל האדם דרך תחנונים, כעני המבקש על הפתח. ואל  יחשוב המתפלל שראוי הוא שהקב"ה ימלא את בקשותיו, ואפילו התפלל בכוונה. אלא - יחשוב ויצפה שהקב"ה ישמע תפילתו ברוב רחמיו וחסדיו.
תרי"ג היום
ש"נ. לעשות ה"עולה" כמעשיה הכתובים על הסדר, שנאמר: "אם עולה קורבנו וגו'" 
(ויקרא א, ג).
שנ"א. שלא לאכול בשר ה"עולה", שנאמר: "לא תוכל לאכול … וכל נדריך וגו' (דברים יב, יז).
י' באייר                                                   הלכה יומית 
היום חמישה ועשרים ימים לעומר, שהם שלושה שבועות וארבעה ימים


נוסח התפילה
שו"ע וילק"י סי' ק"א

א. חייב אדם לשמור את נוסח התפילה של בית אבותיו, לקיים: "ואל תיטוש תורת אמך". 
כתב החיד"א בשם האר"י ז"ל, שיש ברקיע מעין שניים עשר שערים, ותפילות כל שבט עולות בשער המיוחד לו. לכן כל אחד חייב להתפלל בנוסח בית אביו. 

ב. יש הבדל בביטוי שם ה', שהספרדים מבטאים את האות נ'  עם ניקוד "פתח", ואילו האשכנזים מבטאים עם "קמץ קטן". 

ג. במקום שהציבור מעורב, כגון בבתי ספר, יש לנהוג כנוסח רוב המתפללים.

ד. ספרדי שהתפלל באחת מנוסחאות האשכנזים או ההיפך – בדיעבד יצא ידי חובה, ואינו צריך לחזור ולהתפלל.
ספרדי המתפלל במניין אשכנזים יאמר את ה"עמידה" בנוסח הספרדי. כמו כן לא ישנה את נוסח ה"קדושה", יאמר "נקדישך ונעריצך" ולא "נקדש את שמך". וכן ב"מוסף" יאמר "כתר יתנו לך". 

תרי"ג היום
שנ"ב. לעשות סדר ה"חטאת", שנאמר: "זאת תורת החטאת"  (ויקרא ו, יח).
שנ"ג. שלא לאכול מבשר חטאות הפנימיות, שנאמר: "וכל חטאת אשר יובא… לא תאכל" (שם, כג).
הלכה יומית                               י"א באייר
היום שישה ועשרים ימים לעומר, שהם שלושה שבועות וחמישה ימים


שלא לעבור לפני המתפלל
שו"ע וילק"י סי' ק"ב

א. אסור לעבור בתוך ארבע אמות שלפני המתפלל "שמונה עשרה" (כשני מטרים). ולפי הזוהר אסור לעבור לפני המתפלל כמלוא עיניו של המתפלל, וכן אסור לעבור מצידי המתפלל בתוך ארבע אמות. והמחמיר יבורך.

ב. יש אומרים שאם המתפלל מכסה פניו בטלית, מותר לעבור לפניו. ואין לסמוך על כך אלא בשעת הדחק.

ג. כהן הרוצה לצאת לנטילת ידיו לפני ברכת כוהנים, ולשם כך צריך לעבור לפני המתפללים, יש להורות לו שלא ייטול ידיו, אלא יסמוך על נטילת הבוקר, ולא יעבור לפני המתפללים.

ד. אם גמר את תפילתו וראה שאחריו נמצא מי שעדיין בתוך התפילה, צריך להמתין עד שיסיים. ואם הוא במרחק שאם יפסע שלוש פסיעות לא יכנס לתחום ארבע אמות שלו - מותר. כן יש מקילים כדעת מר"ן לפסוע בשעת הדחק לכיוון אחד הצדדים. 

תרי"ג היום
שנ"ד.  שלא יבדיל בחטאת העוף, שנאמר: "ומלק את ראשו ממול עורפו ולא יבדיל" (ויקרא ה, ח).
שנ"ה.  לעשות סדר ה"אשם", שנאמר: "וזאת תורת האשם"  (ויקרא ז, א).
----------------------------------------------------------
לימוד היום לע"נ  עמוס בן רג'ינה נחום  ז"ל
י"ב באייר                                                    הלכה יומית 
היום שבעה ועשרים ימים לעומר, שהם שלושה שבועות ושישה ימים


שלא להפסיק באמצע תפילת העמידה
שו"ע וילק"י סי' ק"ד

א. אסור להפסיק באמצע התפילה לשום דבר, אמרו חז"ל:
"אפילו המלך שואל בשלומו - לא יפסיק".

ב. חייב אדם ללמוד הלכות תפילה, כדי שיידע כיצד לנהוג במקרים שונים. מכל מקום, אם הגיע בתפילה למקום שאינו יודע כיצד לנהוג, כגון ששכח לומר "ותן טל ומטר", הרי אם אין כל אפשרות אחרת לבירור הדין, מותר לו לעיין בספר הלכה ולחזור להמשך התפילה. אך - אין להפסיק בדיבור כדי לשאול מישהו מה הדין. 

ג. מנהג טוב הוא שהחזן לא מתחיל ב"חזרת הש"צ" עד שחכם הקהל יסיים תפילתו. 

ד. אם באמצע התפילה בא אליו הילד ומבקש להראות לו מקום התפילה, או אם היה מתפלל בבית ונשמע צלצול הטלפון, הרי אם לא יוכל להתעלם מהם ולהמשיך - רשאי להראות לילד את המקום בסידור, או ללכת לטלפון ולנתק אותו.
תרי"ג היום
שנ"ו. שיאכלו הכהנים בשר קדשי הקדשים במקדש, שנאמר: "ואכלו אותם אשר כופר בהם" (שמות כט, לג).
שנ"ז. שלא יאכלום חוץ לעזרה, שנאמר: "לא תוכל לאכול בשעריך… בקרך וצאנך" (דברים יב, יז).
הלכה יומית                               י"ג באייר
היום שמונה ועשרים ימים  לעומר, שהם ארבעה שבועות 


דין הטועה בתפילות השבת
שו"ע וילק"י סי' רס"ח

א. יש להיזהר בתפילות השבת שלא יבוא לידי טעות. אמרו חז"ל שאין זה סימן טוב לאדם הטועה בתפילות השבת. לכן עדיף להתפלל מתוך הסידור, מה עוד שעם הסידור יכול לכוון טוב יותר.

ב. הטועה בתפילת העמידה של אחת מתפילות השבת, כגון שהתחיל לומר "אתה חונן" כהרגלו ביום חול, הרי עליו להשלים את הברכה שנמצא בה, ואחר כך לחזור לתפילת השבת. ב"מוסף" לא ישלים, אלא יפסיק אפילו באמצע הברכה ויחזור ל"תכנת שבת". שליח ציבור שטעה בחזרת העמידה של שבת ואמר "אתה חונן וכו'" - מפסיק באמצע הברכה וחוזר לברכות השבת.

ג. מי שטעה ואמר בשבת תפילת יום החול - לא יצא ידי חובה, ויחזור לומר את ה"עמידה" של שבת. אך, אם נזכר בטעותו לפני שאמר "יהיו לרצון אמרי פי" השני - אינו חוזר לראש אלא לברכות של שבת. 

תרי"ג היום
שנ"ח.  שלא יאכל זר מקדשי קדשים, שנאמר: "וזר לא יאכל כי קודש הם" (שמות כט, לג).
שנ"ט. לעשות סדר ה"שלמים", שנאמר: "וזאת תורת זבח השלמים" (ויקרא ז, יא).
---------------------------------------------------
לימוד היום לע"נ  ר' כמוס חיון בן שרה  ז"ל
י"ד באייר                                                      הלכה יומית 
היום תשעה ועשרים ימים לעומר, שהם ארבעה שבועות ויום אחד

י"ד באייר הוא פסח שני. יום בו היה מקריב קורבן פסח, מי שלא יכול היה להביא קורבן בפסח ראשון, כגון הטמאים, ומי שהיה בדרך רחוקה. ולכן נוהגים בו קצת שמחה. אין אומרים בו תחנון ולא "למנצח".

דיני "לא ילבש וכו'"
שו"ע וילק"י סי' קפ"ב

א. אמרה תורה: "לא ילבש גבר שמלת אשה וכו'", האיסור כולל כל דבר העלול לגרום לאיש להיות דומה לאשה או אשה לגבר, לכן אסור לגבר ללבוש בגדים או אביזרים המיוחדים לנשים. ואשה אסורה בבגדי גברים.

ב. אין לגבר לגזוז או לגלח את שער בית השחי ובית הערווה ואפילו במספרים. אבל, במקומות שנוהגים גם הגברים לגלח איברים אלה - מותר. כן מותר להעביר במספרים את שערות שאר איברי הגוף.

ג. אין חובה מצד ההלכה לגדל שפם, שאין לחוש שבגילוח השפם עובר על "לא ילבש".
מותר בזמן הזה גם לגברים להסתכל בראי לתקן עצמם ומלבושיהם.

ד. מנהג הספרדים להחמיר גם בפורים שלא להתחפש למין השני, ולילדים התירו בבגד אחד כאשר השאר בסדר.

תרי"ג היום
ש"ס. שלא לאכול בשר קדשים-קלים קודם זריקת דמם, שנאמר: "לא תוכל לאכול בשערך… ונדבותיך" (דברים יב, יז).
שס"א. לעשות כל מנחה כסדר מעשיה הכתובים בתורה, שנאמר: "ונפש כי תקריב קרבן מנחה" (ויקרא ב, א).
ט"ו באייר                               הלכה יומית
היום שלושים ימים  לעומר, שהם ארבעה שבועות ושני ימים


מהלכות "לא ילבש" וצניעות
שו"ע וילק"י יו"ד סי' קפ"ב

א. מתפקידי הבגדים להצניע את הגוף ואיבריו, לכן מלבד אורך הבגד והשרוולים, עליו להיות כזה שלא ימשוך תשומת לב לגוף וחלקיו, כגון:
•	לא ע"י צבעים רועשים, 
•	לא ע"י שיהיה מהודק, כגון חולצות טריקו צמודות, 
•	שלא יהיה שסע בשמלה או החצאית,
•	שלא יהיה כל  מחשוף.

ב. אין להתיר לבנות ישראל ללבוש מכנסיים, ואפילו מכנסיים שנעשו במיוחד לנשים, ואף אם הם רחבים, וכן שאר בגדים ודברים המיוחדים לגברים.

ג. בתי ספר לבנות יכולים לקיים שיעורי התעמלות עם בגדי התעמלות קצרים, אך בתנאי שאין באותו אולם תלמידים או גברים. אבל אם יש גברים או עתידים לבוא - הדבר אסור. 


תרי"ג היום
שס"ב. שלא ישים שמן על מנחת חוטא, שנאמר: "לא ישים עליה שמן" (ויקרא ה, יא).
שס"ג. שלא יתן על המנחה לבונה, שנאמר: "ולא יתן עליה לבונה" (ויקרא ה, יא).
הלכה יומית                                                   ט"ז באייר
היום אחד ושלושים ימים לעומר, שהם ארבעה שבועות ושלושה ימים


טהרת המקווה
א. רבות נאמר ונכתב בשבח הטבילה במקווה. שהיא מעניקה טהרה לגוף וקדושה לנפש. 
במדרש נמצא שכבר אברהם ושרה הנהיגו טהרה במקווה. 
הרמב"ם כותב: "וטבילה היתה במדבר קודם מתן תורה, שנאמר: "וקידשתם היום ומחר וכבסו שמלותם".
עזרא תיקן חובה לטבול לפני התפילה ולימוד התורה, למי שנטמא, אך חז"ל ביטלו התקנה מפני שרוב הציבור לא יכול לעמוד בה. 
 
ב. מכל מקום, החשיבות והמעלות של הטבילה קיימות ואשרי מי שיכול לטבול במקווה לעתים קרובות, או כפי שאמר המלאך המגיד לרבי יוסף קארו ע"ה: "ותטבול במקווה בכל שני וחמישי, ואל תבטל טבילת בעל קרי, כי אין אתה יודע מתן שכרה".

ג. עם כל החשיבות של ההליכה למקווה, צריך לדעת כיצד להתנהג במקום, כדי שלא יצא שכרו בהפסדו. בעיקר יש להקפיד על הצניעות ועל השתיקה.
אין לאדם להביט על אדם ערום, ואף בשירותים לא יביט אל הזולת. יש נוהגים לרדת אל המקווה כאשר הם מכסים במגבת את החלק התחתון של גופם, כדי לא להכשיל אחרים בהסתכלות.

תרי"ג היום
שס"ד. שלא תאכל מנחת כהן, שנאמר: "וכל מנחת כהן … לא תאכל" (ויקרא ו, טז).
שס"ה. שלא תאפה מנחת חמץ, שנאמר: "לא תאפה חמץ חלקם" (ויקרא ו, י).
-------------------------------------------------------------
לימוד היום לע"נ  ר' בן-ציון שילון בן סעדיה  ז"ל
הלכה יומית                                י"ז באייר
היום שניים ושלושים ימים  לעומר, שהם ארבעה שבועות וארבעה ימים


מצוות תפילין
שו"ע וילק"י סי' כ"ה
	
א. נאמר בתורה: "וקשרתם לאות על ידך וכו'", כתוב ב"ספר מצוות גדול", כי מתוך תרי"ג מצוות התורה נאמר רק על שלושה שהם אות ועדות: על התפילין, על השבת ועל ברית מילה, והאדם היהודי אינו שלם אם אין עליו לפחות שני עדים, בשבת יש לו את השבת והמילה, ובחול את התפילין והמילה.

ב. צריך להקפיד מאד במצוות תפילין, שכל המקיים אותה מקיים למעשה שמונה "מצוות עשה", ומי שאינו מקיים - עובר בכל יום על שמונה מצוות אלה.

ג. דינים רבים יש בהכנת בתי התפילין וכתיבת הפרשיות, לכן יש לקנות תפילין רק ממקור מוסמך ועם תעודת הכשר.

ד. טעמה של מצוות תפילין מפורש בתורה: "למען תהיה תורת ה' בפיך וכו'". לכן יש לכוון לדברים האלה בזמן הנחת התפילין. יש נוהגים לומר "לשם ייחוד" בו יש פירוט של הכוונות. 
		תרי"ג היום
שס"ו.  שיכלו הכהנים שיירי מנחות, שנאמר: "והנותרת ממנה יאכלו אהרון ובניו" (ויקרא ו, ט).
שס"ז. שיביא כהן נדריו ונדבותיו ב"רגל" שפגע בו ראשון, שנאמר: "ובאת שמה והבאתם שמה" (דברים יב, ה-ו).
י"ח באייר                                                     הלכה יומית  
היום שלושה ושלושים ימים לעומר, שהם ארבעה שבועות וחמישה ימים


מדיני הנחת תפילין
שו"ע וילק"י סי' כ"ה

א. יש להניח תפילין של יד תחילה, ולכן ישים את התפילין בשקית שלהם בצורה שיוציא את התפילין של יד ראשונה.
אם בטעות לקח קודם את התפילין של ראש, בכל זאת, ישים אותה בצד ויניח את של היד תחילה.

ב. צריך לומר את הברכה לפני שמהדק את הרצועה לזרוע. אם שכח ולא בירך, הרי כל זמן שהתפילין עליו יכול למשש אותם ולברך "להניח תפילין". זאת לפי הכלל, שכל מצווה מתמשכת, כגון לבישת טלית, ישיבה בסוכה והנחת תפילין, אם לא בירך לפניה רשאי לברך גם לאחר מכן, כל עוד הוא עוסק בה. מנהג האשכנזים בברכות על התפילין שונה ממנהג הספרדים.  

ג. אסור לעשות הפסק כלשהו בין הנחת תפילין של יד לבין תפילין של ראש, ואם הפסיק בדבר שאינו קשור לתפילין, צריך לברך לפני הנחת תפילין של ראש: "על מצוות תפילין".  אם בזמן הנחת התפילין שמע "קדיש" או "קדושה" - לא יענה, אלא ישמע וישתוק, ויכוון למה שאחרים עונים.

תרי"ג היום
שס"ח. שלא יאחר נדרו ונדבתו ושאר דברים שחייב בהם, שנאמר: "לא תאחר לשלמו" 
(דברים כג, כב).
שס"ט. להקריב כל הקורבנות בבית-הבחירה, שנאמר: "שמה תביאו את כל אשר אנכי מצווה אתכם" (דברים יב, יא).
הלכה יומית                              י"ט באייר
היום ארבעה ושלושים ימים  לעומר, שהם ארבעה שבועות ושישה ימים


סדר הנחת תפילין
שו"ע וילק"י סי' כ"ה

א. מנהג הספרדים להניח תפילין של יד בישיבה - וכן בחליצה, ושל ראש בעמידה. עם זאת, אין זה מעכב את המצווה, ולכן אם למשל אין שם כסא יכול להניח בעמידה, וכן חולה שאינו יכול לעמוד יניח את של ראש בישיבה, ואם גם זה אינו יכול - יניח אף כשהוא שוכב.

ב. יש נוהגים לכסות את התפילין של יד, והוא על דרך הסוד. לעומת זאת, תפילין של ראש צריכים להיות גלויים. יש מן המקובלים הסוברים לכסות גם של ראש, כי לדבריהם די בכך שרואים את בליטת התפילין על הטלית המכסה אותו.

ג. מנהג הספרדים לכרוך את רצועת התפילין של יד בכיוון כלפי חוץ, וכורכים שבע כריכות שלמות מלבד הכריכה הראשונה - שאינה שלמה. יש מהאשכנזים הנוהגים לכרוך את הרצועה כלפי פנים - לכיוון הגוף. 

ד. המניח תפילין מספר פעמים ביום, צריך לברך עליהם בכל פעם. גם המסיר את התפילין כדי לעשות צרכיו, צריך לברך שוב כשחוזר ומניחם. 
תרי"ג היום
ש"ע. להביא קודשי חוצה לארץ לבית-הבחירה, שנאמר: "רק קודשך אשר יהיו לך ונדרך תישא ובאת אל המקום וגו'" (דברים יב, כו).        
 שע"א. שלא לשחוט קורבנות חוץ לעזרה, שנאמר: "ואל פתח אהל מועד לא הביאו וגו'". 
כ' באייר                                                            הלכה יומית                     
היום חמישה ושלושים ימים לעומר, שהם חמישה שבועות 

  
איסור הכנה משבת לחול
	שו"ע וילק"י סי' שכ"ג

א. לא יאמר אדם בשבת: אלך לישון כדי שיהיה לי כוח לעבוד במוצאי שבת. הדבר אסור אפילו אם רוצה לעשות במוצאי שבת דבר מצווה, כגון ללמוד תורה וכדומה. 
  אולם, מותר ללכת סתם לישון בשבת, אף שיש בכוונתו לאסוף כוח לעשות דברים במוצאי שבת, כי לא ניכר שהולך לישון לצורך מוצאי שבת.

ב. בתי כנסת המקיימים סעודה שלישית בחדר סמוך לאולם בית הכנסת, אסור להם לסדר את השולחנות אחרי הסעודה, או להוריד את הכלים לפני צאת השבת. אבל, אם עומדים להתפלל שם - מותר.

ג. מאכלים שנשארו מסעודות השבת ואין בדעתו לאוכלם עוד בשבת, מותר להחזירם למקרר. אין בזה חשש משום הכנה משבת לחול, במיוחד שהם עלולים להתקלקל אם לא יחזירום למקרר.


תרי"ג היום
שע"ב. שלא להקריב קורבן חוץ לעזרה, שנאמר: "השמר לך פן תעלה עולותיך בכל מקום" 
(דברים יב, יג).
שע"ג. להקריב שני כבשים בכל יום, שנאמר: "שנים ליום עולה תמיד" (במדבר כח, ג).
-------------------------------------------------------------
לימוד היום לע"נ  יוסף חיים בן פריחה חיימוב   ז"ל
הלכה יומית                             כ"א באייר
היום שישה ושלושים ימים לעומר, שהם חמישה שבועות ויום אחד


איסור הכנה משבת לחול
שו"ע וילק"י סי' שכ"ג

א. אין לנער את כלי המיטה בשבת לצורך מוצאי שבת, אבל מותר לסדר את המיטות בשבת כדי שיראה הבית מסודר לכבוד שבת, אך אם הזמן כבר סמוך לערב - לא יעשה זאת.

ב. כשעומדים לערוך מסיבה במוצאי שבת, אסור להתחיל בהכנות בשבת, כגון להוציא רהיטים מהחדר או לפרוס מפות על השולחנות.

ג. מותר להלביש את הילדים הקטנים פיג'מות אף לפני צאת השבת, גם אם ילכו לישון אחרי צאת השבת, ואין בזה משום הכנה לחול, כיוון שכך הם נוהגים בכל יום.







תרי"ג היום
שע"ד.  להדליק אש על המזבח בכל יום, שנאמר: "והאש על המזבח תוקד בו" (ויקרא ו, ה).
שע"ה. שלא לכבותה, שנאמר: "לא תכבה" (שם).
כ"ב באייר                                                   הלכה יומית 
היום שבעה ושלושים ימים לעומר, שהם חמישה שבועות ושני ימים


איסור הכנה משבת לחול
שו"ע וילק"י סי' שכ"ג

א. נכון להחמיר שלא להכניס לתוך מכונת הכביסה את הבגדים שהתלכלכו בשבת. אולם, אם יש צורך בכך, כגון כדי למנוע ריחות רעים וכדומה - מותר.

ב. אסור בשבת להניח כלים בתוך המכונה להדחת כלים, באופן שהמכונה תפעל כעבור איזה זמן ע"י שעון שבת. אבל להניחם שם סתם עד מוצאי שבת - מותר, ובלבד שלא יסדר אותם בתוך המכונה לפי הסוגים כדרכו בחול.

ג. פשוט הדבר שההולך בשבת להתפלל במקום רחוק, כגון ההולך לכותל המערבי, שאסור לו לקחת כרטיסיה כדי שיוכל לחזור במוצאי שבת באוטובוס.




תרי"ג היום
שע"ו.  להרים את הדשן בכל יום, שנאמר: "והרים את הדשן" (ויקרא ו, ג).
שע"ז.  להקטיר קטורת בכל יום, שנאמר: "והקטיר עליו אהרן קטורת סמים" (שמות ל, ז).
-------------------------------------------------------------
לימוד היום לע"נ  הרב דוד אלעזרוף בן אסתר  ז"ל
הלכה יומית                              כ"ג באייר
היום שמונה ושלושים ימים  לעומר, שהם חמישה שבועות ושלושה ימים


מדיני ה"פתיחה" לתפילת שחרית
שו"ע וילק"י

א. בתפילת "שחרית" נוהגים לומר אחרי פרשת ה"עקידה" את הפסוק "ושחט אותו על ירך המזבח צפונה וכו'", לפי הכתוב במדרש: "אמר הקב"ה, מעיד אני עלי שמים וארץ... בשעה שקוראים מקרא זה: "צפונה לפני ה'" - אני זוכר עקידת יצחק".

ב. את פרשת הקורבנות אומרים רק בשעות היום, מזמן עלות השחר, שהוא שבעים ושתיים דקות לפני זמן "הנץ החמה". פועלים משכימי קום יכולים לסמוך על דעות האומרים שעלות השחר הוא כתשעים דקות לפני "הנץ".

ג. יש אומרים שצריך לומר את פרשת הקורבנות בעמידה, אך לא נהגו בכך, והרוצה להחמיר ולעמוד תבוא עליו ברכה. 

ד. לכתחילה טוב לומר את סממני הקטורת מתוך הסידור, כדי שלא ידלג אף מילה, רבים גם סופרים אותם ע"י האצבעות. ויש נוהגים לומר את פרשת הקטורת מתוך הקלף.


תרי"ג היום
שע"ח. להדליק נרות במקדש בכל יום, שנאמר: "יערוך אותו אהרן ובניו מערב עד בוקר" 
(שמות כז, כא).
שע"ט. שיקריב הכהן הגדול מנחת "חביתין" בכל יום, שנאמר: "זה קורבן אהרן ובניו אשר יקריבו לה'"  (ויקרא ו, יג).
כ"ד באייר                                                  הלכה יומית 
היום תשעה ושלושים ימים לעומר, שהם חמישה שבועות וארבעה ימים 


הלכות תפילה
שו"ע וילק"י

א. ישתדל אדם להקדים לבית הכנסת כדי שיספיק לומר את קטעי הפתיחה. חשיבות רבה יש לאמירת פרשת התמיד ופרשת הקטורת, ויש לאומרם במתינות וכוונה כי הם במקום קורבן תמיד והקטורת. נכון שילמד תוכן הדברים, כדי שיבין מה שאומר.

ב. בתוך הזמירות יש להקפיד לומר בכוונה את הפסוק: "פותח את ידיך ומשביע לכל חי רצון". אם לא כיוון בו - לא יצא ידי חובה, וצריך לחזור ולומר אותו, וטוב שיאמר אותו בין מזמור למזמור. ואם לא נזכר עד שכבר אמר "ישתבח", יאמר אותו אחרי ה"עמידה". וכשחוזר מתחיל מהפסוק: "סומך ה' וכו'".

ג. אסור להפסיק בדיבור בין "ברוך שאמר" עד סוף ה"עמידה". אם שמע בזמן זה "קדיש" יכול לענות את חמשת ה"אמן" הראשונים. כן יכול לענות אמן על ברכות ועל "קדושה" ו"ברכו" ועוד.

ד. נשים פטורות מ"פסוקי דזמרה", ואם רוצות לומר אותם, הרי על הספרדיות לא לברך את ברכות "ברוך שאמר" ו"ישתבח".
תרי"ג היום
ש"פ. להוסיף שני כבשים עולות בשבת, שנאמר: "וביום השבת שני כבשים" (במדבר כח, ט).
שפ"א. לעשות "לחם הפנים", שנאמר: "לחם פנים לפני תמיד" (שמות כה, ל).
הלכה יומית                             כ"ה באייר
היום ארבעים ימים לעומר, שהם חמישה שבועות וחמישה ימים


חובת הנשים בתפילה
שו"ע וילק"י סי' ק"ו

א. מצווה מהתורה להתפלל בכל יום, ואף הנשים חייבות בה, כיוון שאין זו מצוות עשה שהזמן גרמא. מכל מקום אין הנשים חייבות בכל שלושת התפילות, אלא בתפילה אחת לפחות ביום. כמו כן אינן חייבות להתפלל בציבור, ולכן גם אינן מצטרפות למניין.

ב. נשים חייבות בברכות השחר ובכל שאר ברכות הנהנין וברכות המצוות החלות עליהן. 
בקהילות האשכנזיות נהגו הנשים לברך על מצוות עשה שהזמן גרמן, אבל הספרדיות לא מברכות. לכן הספרדיות לא יברכו ברכות "ברוך שאמר", "ישתבח" או ברכות "קריאת שמע", אלא יאמרו אותן בלי להזכיר "שם  ומלכות".

ג. אשה הרוצה לבחור תפילה אחת שתתפלל אותה בכל יום, עדיף שתבחר בתפילת "שחרית". רוב הנשים האשכנזיות מתפללות רק "שחרית" ו"מנחה", כיון שלא קיבלו עליהן להתפלל "ערבית".


תרי"ג היום
שפ"ב.  לעשות מוסף ראשי חודשים, שנאמר: "ובראשי חודשיכם וגו'" (במדבר כח, יא).
שפ"ג. להקריב מוסף הפסח, שנאמר: "והקרבתם אשה עולה לה'" (שם, יט).
כ"ו באייר                                                      הלכה יומית 
היום אחד וארבעים ימים לעומר, שהם חמישה שבועות ושישה ימים


הוספות פרטיות לתפילה
שו"ע וילק"י סי' קי"ט

א. רשאי אדם להוסיף בקשות פרטיות בברכות של תפילת ה"עמידה",  אך רק בברכות האמצעיות - לא בשלוש ראשונות ולא בשלוש אחרונות.

ב. המבקש להוסיף בקשה יוסיף אותה בברכה המתאימה לה, כגון מי שיש לו חולה, יוסיף תפילה עליו בברכת "רפאנו", וכדומה. מכל מקום אם שכח לבקש בברכה המתאימה, רשאי להוסיף בקשות מעניינים שונים בברכת "שומע תפילה", לפני "כי אתה שומע תפילת כל פה".

ג. כאשר מזכיר את שמו של האדם עליו הא מבקש רפואה או פרנסה וכדומה, יזכיר את שמו ושם אמו: "פלוני בן פלונית", ואם אינו יודע שם אמו רשאי להזכיר את שם אביו.

ד. מי שמתפלל, לדוגמא על אביו החולה, לא יוסיף לו תוארי כבוד, שאין גבהות לפני ה'. אלא די שיאמר: "עבדך אבי פלוני בן פלונית". על רבו יאמר: "עבדך רבי פלוני בן פלונית".


תרי"ג היום
שפ"ד. להקריב עומר התנופה, שנאמר: "והבאתם את עומר ראשית קצירכם אל הכהן" 
(ויקרא כג, י).
שפ"ה. לספור כל איש ואיש שבעה שבועות מיום הקרבת  העומר, שנאמר: "וספרתם לכם ממחרת השבת" (ויקרא כג, טו).
הלכה יומית                              כ"ז באייר
היום שניים וארבעים ימים לעומר, שהם שישה שבועות 


ברכת הריח ו"המוציא" בשבת
שו"ע וילק"י סי' רע"ד

א. מנהג נאה הוא לקשט את שולחן השבת בפרחים ובשמים, לכבוד ולעונג שבת. אחר הקידוש נוהגים לברך עליהם ברכת הריח, ואחר כך נוטלים ידיים. יש נוהגים להניח שתי אגודות של הדסים ולומר: "שמור וזכור בדיבור אחד נאמרו".
מי שבירך על הריח, אינו יכול לברך עליו שוב כל זמן שהוא לפניו על השולחן, ואפילו אחרי ברכת המזון.

ב. ברכת המוציא עושים על "לחם משנה". הבוצע אוחז את הכיכרות אחת על השניה ואחר שסיים את הברכה יבצע על התחתונה. ולפי שיטת האר"י ז"ל יש לבצוע את העליונה.

ג. אם אין לו לחם משנה יכול לצרף לכיכר האחת מצה שלמה, או אפילו כיכר שלמה מהמקפיא.

ד. כל בני ובנות הבית יוצאים בברכת "המוציא", לכן המברך צריך להמתין עד שכולם ייטלו ידיים וישמעו את הברכה. 


תרי"ג היום
שפ"ו. להקריב מוסף עצרת, שנאמר: "וביום הביכורים וגו'" (במדבר כח, כו).
שפ"ז. להביא שתי הלחם עם הקורבנות הבאים בגלל הלחם ביום עצרת, שנאמר: "והקרבתם על הלחם וגו'" (ויקרא כג, יח).
---------------------------------------------------
לימוד היום לע"נ  יעקב כדורי סופר  הי"ד  ולע"נ  שלמה חקק בן טויה  ז"ל
כ"ח באייר                                                  הלכה יומית 
היום שלושה וארבעים ימים לעומר, שהם שישה שבועות ויום אחד


דיני סעודה רביעית
שו"ע וילק"י סי' ש'

א. אמרו רבותינו: לעולם יסדר אדם שולחנו במוצאי שבת - כדי ללוות את השבת, ואפילו אינו צריך אלא לכזית. ועוד אמרו, כי איבר אחד יש באדם ו"נסכוי" שמו, שאינו נהנה משום אכילה רק ממה שאוכל בסעודת "מלוה מלכה" במוצאי שבת. מצווה לעשות סעודה רביעית זאת דרך כבוד ובפת, אם אי אפשר לו בפת, יעשה אותה על מיני מזונות, ואם גם זה אי אפשר יאכל לפחות מיני פירות.
	
ב. לכתחילה יש לאכול סעודה רביעית עד שעה רביעית מהלילה, או לפחות לפני חצות. אם נאנס ועבר הזמן יכול לקיים אותה עד עלות השחר. גם הנשים חייבות בסעודה זו, ויש בה סגולה מיוחדת ליולדת.

ג. נכון שלא להסיר את בגדי השבת עד אחרי סעודת מלווה מלכה. אף על פי שמותר מן הדין לעשות מלאכה במוצאי שבת גם לפני סעודה רביעית, אמרו בשם האר"י ז"ל, שאין לעשות מלאכה כיוון ש"הנפש היתירה" אינה הולכת לגמרי עד אחרי סעודה רביעית. 

תרי"ג היום
שפ"ח. להקריב מוסף ראש השנה, שנאמר: "ועשיתם עולה ריח ניחוח" (במדבר כט, ב).
שפ"ט. להקריב מוסף יום כיפור, שנאמר: "והקרבתם עולה לה'" (שם, ח).
---------------------------------------------------------
לימוד היום לע"נ  איתי עמנואלי ז"ל בן אברהם ונאוה
הלכה יומית                             כ"ט באייר
היום ארבעה וארבעים ימים לעומר, שהם שישה שבועות ושני ימים


איסור הנאה ממלאכת שבת
שו"ע וילק"י יו"ד סי' שי"ח

א. המבשל בשבת במזיד, התבשיל אסור באכילה לו עצמו לעולם, ולאחרים מותר התבשיל מיד במוצאי שבת. וזאת, גם אם בישל במזיד לאחרים, מותר להם לאכול את זה במוצאי שבת מיד. 
בעל מסעדה שבישל בשבת במזיד, גם לאחרים אסור ליהנות מתבשיל זה לעולם, אפילו שלא ביקשו ממנו לבשל בשבילם בשבת.

ב. המבשל בשוגג, התבשיל אסור באכילה ביום השבת לכל אדם. ובמוצאי שבת התבשיל מותר באכילה מיד, בין לו ובין לאחרים.

ג. דין איסור הנאה ממלאכת שבת אינו רק בענייני בישול, אלא שייך בכל המלאכות (מלבד יוצאים מן הכלל). לכן, אם לדוגמא כיבס בגד בשבת במזיד, אסור לו להשתמש בבגד זה לעולם. אבל, יוכל לתת אותו לאחרים או למכור אותו. אם רוצה בכל זאת להשתמש בבגד זה, רשאי ללכלך אותו בכוונה ביום חול  ולכבס אותו שוב, ואז מותר לו ללובשו.


תרי"ג היום
ש"צ. להקריב מוסף חג הסוכות, שנאמר: "והקרבתם עולה אשה ריח ניחוח" (ויקרא כג, יג).
שצ"א. להקריב מוסף שמיני עצרת, שנאמר: "ביום השמיני עצרת תהיה לכם" (שם, לה).
---------------------------------------------------
לימוד היום לע"נ  ר' שלמה בוקאי בן עליזה  ז"ל
ראש חודש                                                    א' בסיוון
היום חמישה וארבעים ימים לעומר, שהם שישה שבועות ושלושה ימים


איסור רכילות
עפ"י ה"חפץ חיים"

א. "הולך רכיל" הוא זה ההולך ומספר דברים מאחד על השני, דברים הגורמים להעלות שנאה או איבה מהאחד על חברו. כגון, שאמר לראובן: "כך וכך אמר עליך שמעון", או "כך עשה לך לוי", או "כך שמעתי שפלוני עשה לך".

ב. אסור לספר רכילות על שום אדם, וכל שכן על תלמיד חכם.
האיסור הוא אפילו אם הסיפור אמת. ואם יש בו גם שקר, הרי המספר נקרא "מוציא שם רע". 
הדבר אסור אפילו אינו מספר על חברו אישית, אלא כגון שדיבר רע על הסחורה שלו, שהרי בכך מכניס שנאה בלב השומע עליו. 
הדבר אסור גם אם המספר אינו מגלה את שם האיש, אלא שמתוך הסיפור עלול להתגלות במי מדובר. ואפילו אם היו ראובן ושמעון כבר שונאים זה לזה מכבר, ואפילו אם המספר אינו מתכוון לבזות או להזיק או לגרום לשנאה. 
כן אסורה הרכילות בדרך של רמיזה או כתיבה. ועוד ועוד.

ג. מי שחושב שיש בידו ידיעה חשובה שחייבים להודיע אותה לפלוני, הטוב ביותר שיתייעץ תחילה עם הבקי בהלכות אלה.

תרי"ג היום
שצ"ב. שלא לאכול קודשים שנפסלו ושהוטל בהם מום, שנאמר: "לא תאכל כל תועבה" 
(דברים יד, ג).
שצ"ג. שלא לאכול פיגול, שנאמר: "המקריב אותו לא יחשב לו פיגול יהיה" (ויקרא ז, יח).
ב' בסיוון                                                           הלכה יומית 
היום שישה וארבעים ימים לעומר, שהם שישה שבועות וארבעה ימים


סיום תפילת ה"עמידה"
שו"ע וילק"י סי' קכ"ב

א. בסיום תפילת ה"עמידה" אומרים פעמיים את הפסוק: "יהיו לרצון אמרי פי וכו'" - פעם אחרי "שים שלום", שהיא הברכה האחרונה של ה"שמונה עשרה", ופעם אחרי "אלוקי נצור", שהיא תוספת של בקשה אישית מאת ה' יתברך. 

ב. מי שנמצא בתוך "אלוקי נצור" (בין שני ה"יהיו לרצון"), הרי לעניינים ידועים דינו כמי שסיים את תפילת ה"עמידה". כגון, שיכול לענות "קדושה" וחמש "אמן" הראשונים של ה"קדיש", וכן רשאי לומר את הפסוק בתנ"ך המתחיל ומסיים באותיות שמו  (לפני ה"יהיו לרצון" השני).

ג. מצד שני, כאמור, נחשב כאילו הוא עדיין בתוך ה"עמידה", ולכן - לא יכול לענות "ברוך הוא וברוך שמו" ולא "אמן", מלבד אלה שנזכרו קודם. כמו כן אם נזכר ב"אלוקי נצור" שלא אמר "יעלה ויבוא" וצריך לחזור, הרי יחזור לברכת "רצה", ולא לראש התפילה. כן הדין למי ששכח "טל ומטר" - יחזור לברכת "ברך עלינו", ולא לראש התפילה. 

תרי"ג היום
שצ"ד. שלא יותיר קודשים לאחר זמנם, שנאמר: "לא תותירו ממנו עד בוקר" (ויקרא כב, ל).
שצ"ה. שלא יאכל נותר, שנאמר: "ואוכליו עוונו ישא" (ויקרא יט, ח).

הלכה יומית                                 ג' בסיוון
היום שבעה וארבעים ימים לעומר, שהם שישה שבועות וחמישה ימים


סיום תפילת ה"עמידה"
שו"ע וילק"י סי' קכ"ג

א. בסיום ה"עמידה" פוסע לאחור בִּכריעה שלוש פסיעות, עַקֵב בצד אגוּדל. נכון שכל אחד ילמד מרַבּוֹ כיצד עושים את הפסיעות והכריעות כהלכה. בסיום הפסיעות ואמירַת "עושה שלום במרומיו" יעמוד ברגליים צמודות עד שיגיע השליח ציבור ל"קדושה" או להתחלת ה"חזרה" וישוב למקום בו התפלל.

ב. גם השליח ציבור צריך לפסוע לאחור בסיום תפילת הלחש שלו. אבל בסוף תפילת ה"חזרה" - אינו צריך, אלא יפסע זאת בסוף "קדיש תתקבל".

ג. בזמן ההמתנה ל"חזרת השליח ציבור" אסור לדבר. ונכון שיעיין בספר קודש בהרהור הלב, וכן מותר לומר פסוקים ודברי תורה.
גם לשליח ציבור מותר לעיין בספר בהרהור הלב, אך אסור לו לדבר בזמן הזה ואף לא לומר פסוקים.


תרי"ג היום
שצ"ו. שלא יאכל קדשים שנטמאו, שנאמר: "והבשר אשר יגע בכל טמא לא יאכל" (ויקרא ז, יט).
שצ"ז. שאדם טמא לא יאכל קדשים, שנאמר: "והנפש אשר תאכל בשר … וטומאתו עליו" (שם, כ).

ד' בסיוון                                                          הלכה יומית 
היום שמונה וארבעים ימים לעומר, שהם שישה שבועות ושישה ימים


מדיני הוצאת ספר תורה
שו"ע וילק"י סי’ קל"ד

א. בזמן פתיחת ההיכל נוהגים לומר "בּרִיך שמֵיה". מנהג הספרדים לומר אותו רק בשבתות וחגים, ויש שגם בראש חודש. ומנהג האשכנזים לומר אותו גם בימי החול.

ב. הנוהגים לכרוע באמצע "בריך שמיה" בזמן שאומרים "דסגִידנָא קמֵיה", אף כי אין זה חובה מהדין, מנהג ישראל תורה הוא. בדומה לכך כורעים ב"עלינו לשבח" כאשר אומרים "ואנו משתחווים".

ג. בזמן הגבהת ספר התורה יש להראות אותו לקהל שבכל הצדדים, כדי שיסתכלו באותיות הקדושות של הספר, ויקבלו מהן אור גדול של קדושה. נכון להראות לציבור גם את מקום התחלת הקריאה. יש הנוהגים לראות בספר מלה המתחילה באות הראשונה של שמו.

ד. אם הוציאו ספר תורה שכתיבתו אינה מהודרת, אין להחזירו להיכל כדי להוציא ספר מהודר יותר. אבל, אם הוציאו ספר בלתי מוגה ויש חשש שהוא פסול - מותר להחזירו ולהוציא ספר אחר שעבר הגהה.

תרי"ג היום
שצ"ח. לשרוף את הנותר, שנאמר: "והנותר מבשר הזבח… באש יישרף" (ויקרא ז, יז).
שצ"ט. לשרוף את הטמא, שנאמר: "והבשר אשר יגע בכל טמא… באש יישרף" (שם, יט).
ערב חג השבועות                        ה' בסיוון
היום תשעה וארבעים ימים לעומר, שהם שבעה שבועות 


ליל חג השבועות
שו"ע וילק"י סי' תצ"ד

א. בליל שבועות נוהגים בקהילות ישראל להיות ערים כל הלילה ולעסוק בתורה. לימוד זה נקרא "תיקון ליל שבועות". אחד הטעמים הוא, שבלילה זה לפני מעמד הר סיני היו ישראל ישנים, עד כי הוצרך הקב"ה להעירם ב"קולות וברקים", וכדי לתקן את הדבר קיבלו ישראל עליהם להיות נעורים אותו לילה. אין מנהג זה חל על הנשים.

ב. מנהג קהילות הספרדים ללמוד בלילה זה בספר "קריאי מועד", לפי סדר המקובלים. ויש להעדיף לימוד זה בצוותא, מאשר לימוד של יחידים בתלמוד ופוסקים. 

ג. יש להיזהר בלילה זה מלדבר דברים בטלים, וכל שכן דיבורים אסורים, כדי שלא יצא שכרו בהפסדו.
לפני חצות נכון לקרוא קריאת שמע.
אם נמצא תלמיד חכם במקום, נכון להזמינו שיבאר לקהל מהדברים הנלמדים וכן להוסיף דברי אגדה המושכים את הלב.

תרי"ג היום
ת'. שיעשה מעשה יום הכיפורים על הסדר, שנאמר: "בזאת יבוא אהרן אל הקדש בפר בן בקר וגו'" (ויקרא טז, ג).

ו' בסיוון                                                             חג השבועות 


ממנהגי חג השבועות
שו"ע וילק"י סי' תצ"ד

א. נכון שיתפללו "שחרית" של שבועות כ"וותיקין", בזמן הנץ החמה, אך אם קשה להם להמתין מחמת העייפות, רשאים להקדים להתפלל מיד לאחר עלות השחר.

ב. יש נוהגים לאכול מאכלי חלב ודבש בחג, רמז לנאמר על התורה: "דבש וחלב  תחת לשונך", ויש גם טעמים אחרים.  
מצווה לאכול בחג בשר בקר ולשתות יין, כדי לקיים מצוות שמחת החג, ו"אין שמחה אלא בבשר ויין", כדרך ששמחו עולי הרגלים בירושלים כאשר אכלו מן הזבחים. 
אבל, לא יימשך האדם ביותר אחרי בשר ויין, כדי שלא ייפול לידי סכנת קלות ראש והוללות.

ג. יש לעסוק בתורה גם בשעות היום, שנאמר: "חציו לה' וחציו לכם". ונכון ללמוד בספר המצוות להרמב"ם. כן נוהגים לקרוא תהילים, שכן יום פטירת דוד המלך היה בחג השבועות. ומנהג בכל ישראל לקרוא בשבועות את מגילת רות וכן "אזהרות".


תרי"ג היום
ת"א.  לשלם המועל את אשר חטא בתוספת חומש וקורבן, שנאמר:  "ואת אשר חטא מן הקודש ישלם וגו'" (ויקרא ה, טז).
ת"ב. שלא לעבוד בקודשים, שנאמר: "לא תעבוד בבכור שורך"  (דברים טו, יט).
---------------------------------------------------
לימוד היום לע"נ  יוסף בן טובה וחודאדד הכהן  ז"ל
הלכה יומית                                 ז' בסיוון


הלכות תלמוד תורה
שו"ע וילק"י יו"ד סי' רמ"ה

א. מיסודות האמונה, שהעולם עומד על לימוד התורה, ומצוות תלמוד תורה שקולה כנגד כל המצוות כולן. על כן לא ילמד אדם כי אם בדברי תורה. אולם, באקראי מותר לקרוא גם בספרי חכמות הטבע ובשאר חכמות, כדי לשרת את חכמת התורה, ובלבד שלא יהיו בהם שום דברי כפירה ומינות.

ב. גם בספרי הילדים ושאר דברי לימודיהם חובה קדושה להשגיח שלא יהיו בהם דברי כפירה, ונכון שיהיו הסכמות ו"הכשרים" על ספרים ועלונים אלה, לפחות כמו על הבשר וכדומה.

ג. תחילת דינו של אדם בעולם הבא הוא על תלמוד תורה - תורת ה', ולפיכך כל מי שאפשר לו ללמוד תורה ואינו לומד, הרי הוא כמי שמבזה את דבר ה'.

ד. חובה על הכל לקבוע זמן ללמוד הלכות, ובמיוחד אלו הנחוצות לחיי יום יום, כי עיקר חשיבות הלימוד הוא שמביא לידי מעשה.

תרי"ג היום
ת"ג. שלא לגוז קודשים, שנאמר: "ולא תגוז בכור צאנך" (דברים טו, יט).


ח' בסיוון                                                          הלכה יומית 


מהלכות לימוד תורה
שו"ע וילק"י יו"ד סי' רמ"ה

א. מצוות תלמוד תורה היא שיהיה עוסק בה לשמה, שילמד מפני אהבת ה' שציוונו על כך. עם זאת, אמרו רבותינו: "לעולם יעסוק אדם בתורה אפילו שלא לשמה, שמתוך שלא לשמה יבוא לשמה", במיוחד אמור הדבר לגבי הקטנים, עד שתרבה דעתם ויעסקו בתורה לשמה. מכל מקום אסור ללמוד או ללמד תורה למטרות רעות, כגון כדי לקנטר וכדומה.

ב. לימוד הזוהר הוא נשגב מאד ליראי ה', מכל מקום אין ראוי ללמוד בו אלא מי ש"מילא כבר כריסו בתלמוד ופוסקים בעיון זך וטהור". ולא טוב עושים הדורשים בסתרי תורה ברבים, שמא יש בהם שאינם הגונים להבין הדברים. ובודאי שמי שאינו נשוי, או שאינו למעלה מגיל עשרים שנה, שאסור לו ללמוד תורת הנסתר כלל.

ג. מי שהגיע לכלל לימוד תורת הנסתר, צריך שידע באופן הברור ביותר שהמלמד שלו הוא תלמיד חכם מקובל הבקי בהקדמות אמיתיות.


תרי"ג היום
ת"ד. לשחוט קורבן פסח בזמנו, שנאמר: "ושחטו אותו כל קהל עדת בני ישראל וגו'" (שמות יב, ו).
ת"ה. שלא לזבוח אותו על החמץ, שנאמר: "לא תשחט על חמץ דם זבחי" (שמות לד, כה).
הלכה יומית                                ט' בסיוון


מהלכות לימוד תורה
שו"ע וילק"י יו"ד סי' רמ"ה

א. אף כי מצוות תלמוד תורה גדולה עד למאוד, אמרו חכמים: אם היו לפניו מצוות תלמוד תורה, או לעשות מצווה אחרת, הרי אם אפשר שאת המצווה האחרת יעשה מישהו אחר, ימשיך הוא בלימוד התורה, אבל, אם אי אפשר שיעשה אותה מישהו אחר, כגון קריאת שמע או תפילה שהן מצוות שבגופו, יפסיק את לימוד התורה כדי לקיים את המצווה ואחר כך יחזור ללמוד.

ב. אסור למורים לעשות שביתה ולבטל בזה את לימוד התורה לתלמידים. ואם הארגונים של העובדים מחייבים אותם לשבות, הרי צריכים הם לקחת את התלמידים לבית הכנסת, שם ימשיכו את לימודי התורה. אמרו חז"ל שאין לבטל ילדים מלימוד התורה אפילו בשביל בניין בית המקדש.

ג. אברך הלומד תורה ועל כך מקבל מענק לצורכי קיומו, אין לו לחשוש שמא יפסיד בגלל זה מזכויותיו או משכרו בעולם הבא. ומי שאינו יכול ללמוד בעצמו צריך לתרום להחזקת תלמידי חכמים, ויהיה זה נחשב לו כאילו עסק בתורה בעצמו.

תרי"ג היום
ת"ו. שלא להלין אמוריו, שנאמר: "ולא ילין חלב חגי עד בוקר" (שמות כג, יח).
ת"ז. לשחוט פסח שני, שנאמר: "בין הערביים יעשו אותו"  (במדבר ט, יא).

י' בסיוון                                                             הלכה יומית 


מהלכות תלמוד תורה
שו"ע וילק"י יו"ד סי' רמ"ה

א. הרוצה לזכות לכתר תורה, יקפיד שבכל הלילות יקדיש זמן ללימוד תורה, כי אין אדם לומד רוב חכמתו אלא בלילה. וכל העוסק בתורה בלילה חוט של חסד נמשך עליו ביום.

ב. הלומד תורה רשאי להימנע מללכת לסעודת מצווה, כגון לברית מילה וכדומה. מכל מקום אם יודע שבאותה סעודה יוכל לזכותם בדברי תורה ומוסר, וגם ימנע בנוכחותו ליצנות ודברים בטלים - כדאי הוא להִבַּטֵל מתלמוד תורה, וה' לא ימנע טוב מן ההולכים בתמים.

ד. אף כי הנשים אינן חייבות בתלמוד תורה, צריכות הן ללמוד הדינים והמנהגים, כדי שידעו לקיימן כדת, ולהדריך את בני ביתן ללכת במצוות ה'. מטעם זה גם הנשים מברכות את ברכות התורה בכל יום.

ה. נשים המגדלות בניהן לתורה ועוזרות ומעודדות את בעליהן ללמוד תורה, שכרן גדול מאד, הן גם חולקות עמהם את השכר של העולם הבא. 

תרי"ג היום
ת"ח. לאכול בשר הפסח על מצה ומרור בליל חמשה עשר, שנאמר: "ואכלו את הבשר בלילה הזה וגו'" (שמות יב, ח).
ת"ט. לאכול בשר פסח שני בליל חמשה עשר לחדש השני, שנאמר: "על מצות ומרורים יאכלוהו" (במדבר ט, יא).
הלכה יומית                              י"א בסיוון


שלא להזכיר שם ה' לבטלה
שו"ע וילק"י סי' רט"ו

א. כל המברך ברכה ללא צורך, הרי זה נושא שם שמים לבטלה, ואסור לענות אחריו "אמן". וכיוון שזה איסור מן התורה החמירו רבותינו וקבעו שבכל מקרה שיש ספק, אם צריך או לא צריך לברך - אין לברך.

ב. המלמד את הקטן לברך, מותר לו לומר את נוסח הברכה עם שם ה', עד שהקטן יהיה רגיל בברכות.

ג. הקורא או לומד בתורה שבכתב או בעל פה או במדרשים, וכן האומר דרשה בציבור, והגיע לפסוקים בהם יש שם ה', מותר לו לקרוא את הפסוקים עם שם ה' כקריאתו, ואפילו אינו אומר את כל הפסוק.

ד. מותר להשמיע תקליטים עם פסוקי תפילה או קריאה, אפילו יש בהם אזכרות שם ה' יתברך, ואין לחוש בכך להוצאת שם שמים לבטלה. אך בתנאי שיהיה זה בשמחה של מצווה או באווירה של כובד ראש. אבל באווירה של שחוק וקלות ראש, יש להימנע מכך, ולהימנע אף מלשבת במקום כזה.


תרי"ג היום
ת"י.  שלא יאכל נא ומבושל, שנאמר: "אל תאכלו ממנו נא ובשל מבושל במים" (שמות יב, ט).
תי"א. שלא יוציא בשר פסח חוץ לחבורה, שנאמר: "לא תוציא מן הבית מן הבשר חוצה" .
---------------------------------------------------
לימוד היום לע"נ  אביגיל לוי בת אסתר  ז"ל
י"ב בסיוון                                                     הלכה יומית 


דרך ארץ בסעודה
שו"ע וילק"י סי' ק"ע

•	אין להסתכל בפני סועד אחר, ולא במנה שלפניו.
•	לא יהיה קפדן בסעודה, שמא ימנע בזה מבני ביתו מלאכול.
•	הגדול מתחיל באכילה, בין בסעודה ובין באכילת פירות וכדומה.
•	אין להעביר לחם, או מאכל אחר, בדרך של זריקה, שיש בזה בזיון. 
•	נכון שלא יאכל ביד אלא בכף או מזלג.
•	לא ימהר באכילה ובלעיסה ולא ישמיע קולות.
•	לא יאכל בעמידה, ולא יאכל המאכל עד הסוף, אלא ישאיר מעט.
 
  יאכל אדם בלב טוב ובשמחה, בין אם רב או מעט לפניו, ויחשוב שהוא אוכל כדי שיהיה לו כוח לעבודת ה' יתברך.

  הבא לבית חברו צריך שיעשה מה שיאמר לו בעל הבית. אם יש לו לאורח מנהג להחמיר במשהו, חומרה שאינה קשורה לחשש איסור, נכון שיסתיר הנהגתו זו.


תרי"ג היום
תי"ב.  שלא יאכל מהפסח מומר, שנאמר: "כל בן נכר לא יאכל בו" (שמות יב, מג).
תי"ג.  שלא יאכל ממנו תושב או שכיר, שנאמר: "תושב ושכיר לא יאכל בו" (שמות יב, מה).
---------------------------------------------------
לימוד היום לע"נ  פיבי ביטון בת סולטנה  ז"ל
הלכה יומית                              י"ג בסיוון


אכל או שתה ונזכר שלא ברך
שו"ע וילק"י סי' קע"ב

א. שתה משקה ונזכר שלא ברך ברכה ראשונה, אם עדיין המשקה בפיו יהרהר הברכה בלבו ויבלע. 
אם שתה כשיעור רביעית (86 גרם), יברך רק את הברכה האחרונה.
אם רוצה לשתות עוד כוס, צריך לברך לפניה ברכה ראשונה.

ב. אם הכניס מאכל לפיו ללא ברכה, יש להבדיל בין שני סוגי אוכל: אם זה מאכל שיכול להוציאו מפיו, יוציא ויברך ברכה ראשונה ואחר כך יחזיר את המאכל לפיו. אבל אם אינו יכול להוציא את האוכל מפיו, כגון שהוא נמאס, מסלק את האוכל לצד פיו ומברך.

ג. ברך ברכה ראשונה על משהו ונזכר שהדבר אסור באכילה, כיצד ינהג שלא תישאר ברכתו לבטלה. יש מקרים שמותר לטעום מעט, כגון שבירך על מאכל חלבי תוך שש שעות מאז אכל בשר, או שבירך ביום תענית ציבור (חוץ מיום כיפור), או במוצאי שבת לפני ההבדלה. ויש מקרים שאין להם פתרון כזה, כגון שברך ונמצא המאכל טרף. 

תרי"ג היום
תי"ד. שלא יאכל מהפסח ערל, שנאמר: "וכל ערל לא יאכל בו" (שמות יב, מח).
תט"ו. שלא ישבור בו עצם, שנאמר: "ועצם לא תשברו בו" (שמות, מו).
י"ד בסיוון                                                     הלכה יומית 


דין "מים אמצעיים"
שו"ע וילק"י סי' קע"ג

א. יש מאכלים שאסור לאכול יחד, אבל מותרים בזה אחר זה, ואז צריך ליטול ידיו ביניהם בלי ברכה, נטילה זו נקראת "מים אמצעיים".

ב. אכל מאכלי חלב ועוֹמד לאכול מאכלי בשר, צריך לנקות הפה במשקה וכן לקנח אותו באכילת פת, ואת ידיו ירחץ או ינקה היטב.

ג. השותה חלב נוזלי אינו צריך נטילת ידיים לפני שיאכל בשר, אלא די בהדחת הפה.

ד. בין דגים לבשר צריך נטילת ידיים "מים אמצעיים", וצריך גם הדחת הפה במשקה וקינוח בפת. 
  אם אכל את הדגים במזלג, באופן שלא נגע בדגים, יש מקילים בלא נטילת ידיים, אך צריך הדחה וקינוח הפה. בקהילות הספרדים מחמירים גם שלא לאכול יחד דגים וחלב או גבינה.


תרי"ג היום
תט"ז. שלא ישבור עצם מקרבן פסח שני, שנאמר: "ועצם לא ישברו בו" (במדבר ט, יב).
תי"ז. שלא ישאיר מקרבן פסח לבוקר, שנאמר: "ולא תותירו ממנו עד בוקר" (שמות יב, י).
---------------------------------------------------
לימוד היום לע"נ  פקיה גואטה בת מנטה  ז"ל
הלכה יומית                              ט"ו בסיוון


השותה בתוך הסעודה
שו"ע וילק"י סי' קע"ד

א. השותה בתוך הסעודה מים או שאר משקים, חוץ מיין, לא יברך עליהם, כיוון שנחשבים לחלק מן הסעודה. רק היין קובע ברכה לעצמו בתוך הסעודה.

ב. השותה תה או קפה באמצע הסעודה, או לאחר הסעודה, אינו צריך לברך עליהם, כי ספק ברכות להקל. וטוב אם יניח התה והקפה לאחר ברכת המזון, שאז חייב לברך עליהם לכל הדעות.

ג. האוכל מיני מזונות ורוצה לשתות מים או משקה אחר, כגון קפה או תה, תוך כדי האכילה, חייב לברך על השתייה.
	
ד. השותה מים עם המזונות בשיעור המחייב ברכה אחרונה, צריך לברך תחילה "על המחיה" ואחר כך "בורא נפשות". אבל, אם אכל עם המזונות פירות או ירקות בשיעור שחייבים עליהם ברכה אחרונה, אזי תחילה יברך עליהם "בורא נפשות" ואחר כך "על המחיה".


תרי"ג היום
תי"ח. שלא ישאיר מפסח שני לבקר, שנאמר: "לא ישאירו ממנו עד בקר"  (במדבר ט, יב).
תי"ט. שלא ישאיר מבשר חגיגת ארבעה עשר עד יום השלישי, שנאמר: "ולא ילין מן הבשר אשר תזבח בערב, ביום הראשון לבקר" (דברים טז,ד)
ט"ז בסיוון                                                     הלכה יומית 


דברים הבאים בתוך הסעודה
שו"ע וילק"י סי' קע"ז

א. דברים הנאכלים בתוך הסעודה, כגון בשר ודגים ומיני סלטים, אין לברך עליהם, לא לפני ולא אחרי, כי ברכת "המוציא" ו"ברכת המזון" פוטרות אותם. וזאת, אפילו לא היו לפניו בזמן ברכת "המוציא" והובאו אליו מאוחר יותר, ואפילו אם לא אכל אותם עם לחם.

ב. דברים שאין דרך בני אדם לאכול אותם עם לחם, כגון פירות, ורוצה לאכול מהם בתוך הסעודה בלי לחם, צריך לברך לפניהם, אבל ברכה אחרונה אין לברך עליהם, כי "ברכת המזון" פוטרת אותם.

ג. האוכל בסעודה דברים כבושים, כגון זיתים או מלפפונים, אינו מברך עליהם, כי נחשבים כבאים מחמת הסעודה.

ד. מי שאכל פירות עם לחם, כגון אבטיח או תפוז, ובגמר הסעודה רוצה לאכול מהם ללא לחם, כדרך קינוח הסעודה, מברך עליהם ברכה ראשונה.


תרי"ג היום
ת"כ. להראות את פני ה', שנאמר: "שלש פעמים בשנה יראה וגו'" (דברים טז, טז).
תכ"א. לחוג בשלש רגלים, שנאמר: "שלש רגלים תחוג לי בשנה" (שמות כג, יד).
הלכה יומית                               י"ז בסיוון


דיני ברכות על ריח טוב
שו"ע וילק"י סי' רט"ז

א. הרוצה להריח ריח טוב - חייב לברך לפני ההרחה. אולם ברכה אחרונה אין על הריח. יש נוהגים לומר אחרי שהתחיל להריח: "ריח ניחוח לה'".

ב. מי שאינו בטוח אם יש ריח טוב באותו דבר, מותר לנסות אותו לפני הברכה.

ג. נוסח הברכה על ריח הבא ממין עץ הוא "עצי בשמים", ואם ממין עשב - מברך "עשבי בשמים" ואם אינו מאלה - מברך "מיני בשמים". אם היה פרי ורצה ליהנות מריחו הטוב, מברך: "הנותן ריח טוב בפירות".

ד. נוהגים שלא להריח ולא לברך על ריח האתרוג של מצוות ארבעת המינים, וכן לא על מי בושם לסוגיהם, וכן לא מברכים על אבקת טבק המבושם.




תרי"ג היום
תכ"ב. לשמוח ברגלים, שנאמר: "ושמחת בחגך" (דברים טז, יד).
תכ"ג. שלא יראה ריקם, שנאמר: "ולא יראה את פני ה' ריקם" (דברים טז, טז).

י"ח בסיוון                                                    הלכה יומית 


שבע מצוות בני נח
   עם יצירת האדם  נתן לו ה' יתברך שבע מצוות יסודיות על פיהן יחיו בני האדם ויוכלו לקיים חיי חברה מתוקנים.
ישראל קדושים, שונים מכל האומות, כי מאז קיבלנו את התורה בסיני, אנו חייבים לנהוג לפיה.

אף על פי ש"מצוות בני נח" מוטלות על הנוכרים, יש חובה על היהודי לדעת אותן, גם מפני שהן דבר ה' לבני אדם, ובעיקר כדי להיזהר ולא לגרום לנוכרי לעבור על אחת מהמצוות המוטלות עליו. 
יהודי שגרם לנוכרי לחטוא באחת מן המצוות שלו, עובר על: "לפני עיוור לא תיתן מכשול". 
שבע המצוות הן:
א. איסור עבודה זרה (אמונה בפסילים, בכוכבים, בבעלי חיים וכו').
ב. שלא ל"ברך" (לקלל) את ה'.
ג. לא תרצח.
ד. איסור  עריות (אחותו, אשת אביו, אשת איש וכו').
ה. איסור גניבה וגזילה.
ו. שלא לאכול איבר מן החי.
ז. הקמת בתי דינים, לשפוט בהם בין אדם לחברו, וכן את החוטאים בששת המצוות הקודמות.


תרי"ג היום
תכ"ד. שלא לעזוב הלוי מלשמחו וליתן לו מתנותיו ברגלים, שנאמר: "הישמר לך פן תעזוב את הלוי" (דברים יב, יט).

הלכה יומית                             י"ט בסיוון


דיני חינוך
שו"ע וילק"י

א. חייב אדם ללמד את בנו תורה. ומיום שמתחיל לדבר כבר יאמר עמו פסוקי תורה. כשיגיע לגיל שש חייב לשכור לו מלמד או מוליכו לתלמוד תורה. 

ב. צריך האב לחנך ילדיו למצוות צדקה ועזרה לנצרך, אולם רק בנתינה של סכום מועט. גם גבאי הצדקה אינם רשאים לקחת מהקטנים אלא דבר מועט.

ג. רשאי אדם לקחת מכספי מעשר וצדקה לצורך חינוך בניו וללמדם תורה. 
זאת, לא רק לבניו הקטנים, אלא גם לבניו הגדולים. 
  כמו כן אם יש לו חתנים שתורתם אומנותם, נכון שיתמוך בהם מכספי המעשר והצדקה, שמצווה גדולה היא לפרנסם בכבוד, והקרוב קרוב - קודם.

ד. מותר לפרנס את בניו מגיל שש ומעלה גם מכספי מעשר כספים.


תרי"ג היום
תכ"ה. להקהיל את העם בחג הסוכות במוצאי שמיטה, שנאמר: "הקהל את העם וגו'" 
(דברים לא, יב).

כ' בסיוון                                                           הלכה יומית 


דיני חינוך
שו"ע וילק"י

א. חובה קדושה לחנך את הבנות והבנים לצניעות. לכן אין להלביש את הילדות בלבוש בלתי צנוע, ומכל שכן שאין להביאן לבית הכנסת בלבוש כזה.

ב. חובת ההפרדה בין בנים ובנות בבתי הספר היא חיוב גמור מצד הדין, הן בלימודים והן במשחקים. והגודרים גדר בזה - זכות הרבים תלויה בהם.

ג. מקומות שאין מספיק תלמידים כדי לפתוח כיתה, אלא אם יצרפו בנים ובנות, אם זה בכתות הגן או כיתות א' וב' יש לעשות שאלת חכם, כי בתנאים מסוימים אפשר להתיר.

ד. על הנשים להקפיד שלא להביא את בניהן - מגיל שלוש-ארבע - לחוף הים (חוף נפרד כמובן), ובפרט שיתכן והילד יזכור את הדברים כאשר יגדל.





תרי"ג היום
תכ"ו. להפריש בכורות, שנאמר: "קדש לי כל בכור" (שמות יג, ב).
תכ"ז. שלא יאכל בכור תמים חוץ לירושלים, שנאמר: "לא תוכל לאכול … ובכורות" (דברים יב, יז).

הלכה יומית                             כ"א בסיוון


הנהגות אמבטיה ובית המרחץ
שו"ע וילק"י סי' ד'

א. מותר להכניס מאכלים ומשקים לאמבטיה שאין בה אסלה לשירותים.

ב. היוצא מאמבטיה או בית המרחץ צריך ליטול ידיו, אבל אין חובה לעשות זאת שלוש פעמים, אלא די בפעם אחת ואף בלי כלי. כן הדין למי שיוצא מטבילה במקווה.

ג. הנכנס לאמבטיה כדי להוציא משם חפץ וכדומה, כאשר יוצא אינו חייב כלל בנטילת ידיו. גם היוצא באופן זה מבית המרחץ, אינו חייב, אבל נכון להחמיר וליטול.

ד. היוצא מבית המרחץ או מי שקצץ ציפורניים ושמע "קדיש" או "קדושה" לפני שהספיק ליטול ידיו - מותר לו לענות עם הציבור, כן מותר לו לענות על ברכות חברו.







תרי"ג היום
תכ"ח. שלא יפדה הבכור, שנאמר: "אך בכור שור… לא תפדה" (במדבר יח, יז).
תכ"ט. להפריש מעשר בהמה, שנאמר: "וכל מעשר בקר וצאן כל אשר יעבור תחת השבט" 
(ויקרא כז, לב).
כ"ב בסיוון                                                    הלכה יומית 


מצוות צריכות כוונה
שו"ע וילק"י סי' ס'

א. מצוות צריכות כוונה. כלומר, אדם העומד לקיים מצווה צריך לכוון לצאת ידי חובת קיום המצווה. אם לא כיוון במצוות דרבנן - בדיעבד יצא ידי חובה.

ב. אין חובה לומר בפה מלא שהוא מתכוון לקיים את המצווה, אלא - די במחשבה שהוא עושה לשם קיום המצווה. זאת, במיוחד במצוות שמקדימים להן ברכה, שהברכה היא התעוררות הדיבור והמחשבה לקיום המצווה. מכל מקום, רבים נוהגים לומר "לשם ייחוד" לפני כל מצווה, ובפרט במצוות ציצית וישיבה בסוכה.

ג. יש אומרים שבמצוות שבין אדם לחברו, כגון חסד וצדקה, אין צורך לכוון לשם מצווה, שסוף סוף מעשה החסד מתקיים.
מצווה שאין בה מעשה בפועל, אלא אמירה בלבד, לכל הדעות צריך לכוון לצאת בה ידי חובה.

ד. אם יש כוונה מפורשת שלא לצאת ידי חובה, הרי לדעת רוב הפוסקים אינו יוצא בה ידי חובה. 

תרי"ג היום
ת"ל. שלא יגאל מעשר-בהמה, שנאמר: "לא יגאל"  (ויקרא כז, לג).

הלכה יומית                              כ"ג בסיוון


מהלכות קריאת שמע
שו"ע וילק"י סי' ס"א

א. לפני שאומר "שמע ישראל" יכוון שהוא בא בזה לקיים מצוות קבלת עול מלכות שמיים וייחוד שמו יתברך. אמרו בזוהר הקדוש: "כל הקורא "קריאת שמע" כתיקונה, בידוע שאינו ניזוק כל  אותו היום".

ב. נוהגים להניח יד ימין על העיניים בזמן הקריאה, כדי שלא יסתכל בשום דבר העלול להסיח את דעתו. המרכיב משקפיים אינו צריך להסיר אותן בזמן הקריאה.

ג. בפסוק ראשון יאמר כל שתי מלים יחד: "שמע ישראל"  / "ה'  אלוקינו"  /  "ה' אחד". ואומר פסוק זה בקול רם, כדי לעורר הכוונה. גם החזן יגביה קולו, כדי שישמעו הקהל  וימליכו שם שמים יחד.

ד. צריך להשמיע לאוזניו את המלים של קריאת שמע, ובדיעבד אם קרא בלחש - יצא. אבל, אם הרהר בלבו בלבד - לא יצא ידי חובה. 


תרי"ג היום
תל"א. שיקריב יחיד החוטא קורבן חטאת קבוע על שגגתו, שנאמר: "ואם נפש אחת תחטא בשגגה וגו'" (ויקרא כד, כז).
תל"ב. שיקריב אדם מי שלא נודע לו אם חטא ואם לא חטא - "אשם תלוי", עד שיוודע לו 
ויביא חטאתו, שנאמר: "ואם נפש כי תחטא… ולא ידע ואשם… והביא איל תמים וגו'" (ויקרא ה, יח).
כ"ד בסיוון                                                     הלכה יומית 


טהרת מקום התפילה
שו"ע וילק"י סי' ע"ו-פ"ח

א. אסור לדבר דברי קדושה, או תפילה במקום  מטונף, או שיש שם ריח רע, או ערווה גלויה וכדומה.

ב. חולה הנזקק ל"קטטר", להוצאת מי הרגליים שלו לתוך שקית, מותר לו לקרוא "קריאת שמע", להתפלל ולברך, וכן ללבוש טלית ותפילין, ובלבד שיהיו בגדיו העליונים נקיים, וכן שה"קטטר" והשקית מכוסים ולא יהיה שם ריח רע.

ג. נשים חייבות להתפלל ולברך גם בימים שאינן טהורות, וכן מותרות ללמוד תורה ולהזכיר שם ה'. אלה שנהגו להחמיר בזה, עליהן לבטל מנהגן, אף בלי "התרה".

ד. נשים שנהגו לא להיכנס לבית הכנסת בימי טומאתן, ושלא להסתכל בספר תורה בשעה שמגביהים אותו, הרי אין זה מעיקר הדין, אבל רשאיות להחמיר על עצמן. עם זאת, אם בגלל זה שלא יכנסו לבית הכנסת תיגרם להן בושה וצער, כגון בימים הנוראים שכולן באות לבית הכנסת - יכנסו לבית הכנסת כמו השאר.

תרי"ג היום
תל"ג. שיקריב החוטא "אשם-וודאי" על עבירות ידועות, שנאמר: "ואת אשמו יביא לה'" 
(ויקרא ה, כה).
תל"ד. שיקריב החוטא קורבן "עולה ויורד" על עבירות ידועות, אם היה עשיר - בהמה, ואם היה עני - עוף או עשירית האיפה, שנאמר: "ואם לא תגיע ידו וגו'" (ויקרא ה, ז-יא).
הלכה יומית                             כ"ה בסיוון


מעלות התפילה
שו"ע וילק"י

א. מצוות עשה מן התורה להתפלל לה' ולשפוך שיחו לפניו.
עזרא ובית דינו התקינו לישראל סדר תפילת "שמונה עשרה ברכות", כדי שתהיה תפילה הערוכה בפי כל.
	
ב. אף כי אין גזירות שמים מתבטלות, הרי יש כוח בתפילה בכוונה לשנות הגזירות. שהרי על ידי תפילה בכוונה משתנה האדם ומתקרב לה', וכן מתעלה ומתקדש ושם את מבטחו בה', ואז המזל משתנה לו, כי לא על אדם כזה נגזרה הגזירה, ובפרט שהקב"ה מתאווה לתפילתם של ישראל. ועוד, עיקר התפילה הוא כדי שיתברר בשכלו של האדם כי בכל דבר ועניין הוא ברשות ה' יתברך, ומזה תגיע אליו היראה וההכנעה.

ג. אמרו במדרש תנחומא, שאמר ה' לישראל כך: היו זהירים בתפילה, שאין לך מידה אחרת יפה הימנה, והיא גדולה מכל הקורבנות, ואפילו אדם שאינו ראוי לעשות עמו חסד, אם מתפלל ומרבה בתחנונים - אני עושה חסד עמו.



תרי"ג היום
תל"ה. שיקריבו הסנהדרין קורבן אם טעו והורו שלא כהלכה באחת מן החמורות, שנאמר: "ואם כל עדת ישראל ישגו ונעלם דבר מעיני הקהל וגו'" (ויקרא  ד, יג).

כ"ו בסיוון                                                       הלכה יומית 


מצוות השבת אבידה
שו"ע וילק"י חו"מ סי' רנ"ט, רע"א

א. המוצא אבידה שיש בה סימנים - חייב לדאוג להחזירה לבעליה. אם חלילה לקח אותה לעצמו, הרי הוא חוטא בשלוש עבירות: משום "השב תשיבם", ומשום "לא תגזול" ומשום "לא תוכל להתעלם".

ב. אם הטיפול במציאה והחזרתה אינו לפי כבודו או מעמדו של המוצא, הרי אינו חייב לטפל באותה מציאה, כגון שהמציאה היא שק כבד של סחורה זולה, והמוצא הוא זקן, או תלמיד חכם, או אשה מכובדת וכדומה. המבחן לדעת אם אינה לפי כבודו הוא, שאם האבדה היתה שלו, הוא לא היה מטפל בה, משמע שאכן אינה לפי כבודו.

ג. בכלל מצוות השבת אבידה הוא גם אבדה של דברים רוחניים, כגון הרואה מי שעזב את דרך הישר, שצריך להחזירו למוטב. והדברים קל וחומר: אם התורה מצווה להחזיר למאבד את חפציו שערכם הוא כספי בלבד, על אחת וכמה שמצווה להחזיר לו אבידת נפשו. והרמז לכך בפסוק: "והשבותו לו" - לרבות אבידת נפשו ההולכת מדחי אל דחי.


תרי"ג היום
תל"ו. שתקריב הזבה כשתטהר קורבן, שנאמר: "ואם טהרה מזובה… וביום השמיני תיקח לה וגו'" (ויקרא טו, כח-ט).
תל"ז. שתקריב היולדת כשתטהר קורבן, שנאמר: "ובמלאת ימי טהרה וגו'" (ויקרא יב, ו).
הלכה יומית                              כ"ז בסיוון


מהלכות פריקה וטעינה
שו"ע וילק"י חו"מ סי' רע"ב

א. אמרה תורה: 
"כי תראה חמור שונאך רובץ תחת משאו... עזוב תעזוב עימו".
מכאן שחייב אדם לעזור לפרוק מעל החמור המצטער את המשא, וכן יש מצווה לסייע בטעינה מחדש של המשא. 
מן המלה "עימו" למדו, שאם בעל החמור עומד מהצד ולא מושיט יד - אין לעזור לו. כן למדו מהמלה "שונאך" שמצווה לעזור גם לשונא. ויותר מזה, אם היו שני חמורים רובצים, האחד של אוהבו והשני של שונאו - יש להקדים את של השונא, כי בכך הוא מכניע את ייצרו הרע, ומביא שלום לעולם.

ב. יש פעמים שהאדם פטור ממצווה זו, כגון זקן ואינה לפי כבודו או שאינה לפי יכולתו.

ג. חמור ומשאו הוא רק דוגמא לעוד הרבה מקרים שאדם צריך לבוא לעזרה, כגון הרואה רכב שהתקלקל והוא תקוע בצד הדרך, מצווה וחובה להגיש עזרה בכל מה שאפשר, ועל כל פנים יש בזה מצווה של גמילות חסדים, ובלבד שעל ידי כך לא יסכן את עצמו.

תרי"ג היום
תל"ח. שיקריב הזב קורבן כאשר יטהר, שנאמר: "וכי יטהר הזב מזובו … וביום השמיני ייקח לו" (ויקרא טו, יג-ד).
תל"ט. שיקריב המצורע קורבן כאשר יטהר, שנאמר: "וביום השמיני ייקח וגו'" (ויקרא יד, י).
כ"ח בסיוון                                                   הלכה יומית 


דיני טבילת כלים
שו"ע וילק"י יו"ד סי' קכ"א

א. הרוכש כלי אוכל מגוי, או שהיו פעם שייכים לגוי, צריך להטביל אותם במקווה טהרה לפני התחלת השימוש. הכלים החייבים הטבלה בברכה הם כלי מתכות. כלי זכוכית חייבים בטבילה ללא ברכה. כלים משאר חומרים אינם צריכים טבילה כלל והמחמיר להטבילם משובח.

ב. הקונה כלי מתכת מישראל מומר, המחלל שבת בפרהסיא, מן הדין אין צורך להטבילם, והרוצה להטבילם יעשה זאת בלי ברכה.

ג. החוזר בתשובה צריך להטביל את הכלים שהיו לו ועדיין לא נטבלו, אבל תחילה יש לו להכשירם. ונכון שיקבל תחילה הדרכה מרב.
ד. המאכל או המשקה שהונחו בכלי שלא הוטבל - לא נאסרים בכך. 

ה. מותר לאכול במסעדה או בבית הארחה, העומדים תחת השגחה, אפילו כשלא ברור שהטבילו את הכלים. 


תרי"ג היום
ת"מ. שלא ימיר, שנאמר: "לא יחליפנו ולא ימיר אותו טוב ברע או רע בטוב"  (ויקרא כז, י).
תמ"א. שתהיה התמורה קודש, אם המיר, שנאמר: "והיה הוא ותמורתו יהיה קודש" (ויקרא כז, י).
הלכה יומית                             כ"ט בסיוון


דיני יין נסך
שו"ע וילק"י יו"ד סי' קכ"ג-קל"ד

א. יין נסך, הוא היין שהגויים משתמשים בו בפולחן אליליהם - והוא אסור מן התורה. בגלל חומרת האיסור גזרו חז"ל גם על "סתם יינם" - הוא היין שלא ברור ששימש לעבודה זרה. וכן אסור כל מאכל ומשקה העשוי מיין נסך, או שמעורב בו יין כזה. הדינים בנושא זה הם רבים ולכן בכל ספק יש לשאול רב.

ב. יין שהיה בידי גוי - אסור, מחשש נסך, לכן יצרני היינות הכשרים סוגרים את מיכלי היין בשתי חותמות, או מרתיחים את היין, שכך אין חשש לנסך גם אם היה בידי נוכרים.

ג. יהודי המומר לחלל שבת, נחשב כגוי לעניין זה, אבל אם מחלל הוא שבת מתוך אונס פרנסה וכדומה, ומצד שני הוא מתפלל ועושה קידוש בשבת, הרי בדיעבד אין לאסור את היין שנגע בו.

ד. רוב היינות המיוצרים ביקבים הגדולים בארץ עוברים תהליך פסטור, כך שאין בהם דין יין נסך אפילו במגע של גוי. 


תרי"ג היום
תמ"ב. שלא ישנה הקדשים מקדושה לקדושה, שנאמר: "אך בכור… בבהמה לא יקדיש איש אותו" (ויקרא כז, כו).

ל' בסיוון                                                        ראש חודש 


אימתי מותר לגלות דבר רע
עפ"י ה"חפץ חיים"

מי שרואה את חברו עומד לעשות שותפות עם פלוני, או שידוך וכיוצא באלו, והוא משער שעלול לצאת מזה נזק לחברו - צריך להודיע לחברו כדי להצילו. אך זאת בתנאים הבאים:
-	יברר היטב כי אכן הדבר שרוצה לגלות הוא רע לחברו.
-	לא יספר את הדבר בהגדלה או הגזמה יותר ממה שהוא באמת.
-	שתהיה כוונתו רק לתועלת חברו, ואין לו נגיעה אישית לדבר.
-	שברור לו שחברו יקבל את דבריו.
-	כשאין עצה אחרת למנוע את השותפות או השידוך.
-	שלא יגרום ע"י הגילוי רעה ממשית לפלוני שמספר עליו, מלבד ביטול השותפות וכו'.
-	נכון שהמספרים לו יהיו שניים, שגם אילו סיפרו הדברים בבית דין היו מקבלים את דבריהם.
-	שהדברים שרוצה לגלות ידועים לו בראייה עצמית, ולא סיפורים ששמע מאחרים.
-	בכל מקרה ראוי להתייעץ לפני הגילוי.
כללו של דבר: צריך האדם להיות זהיר במוצא פיו, שלא יצא ממסגרת ההלכה. ואז הקב"ה יהיה בעזרו, יצילנו משגיאות ויראנו נפלאות.

תרי"ג היום
תמ"ג. דין טומאת מת, שנאמר: "זאת התורה אדם כי ימות באהל וגו'" (במדבר יט, יד).
תמ"ד.  דין פרה אדומה, שנאמר: "והיתה לעדת בני ישראל למשמרת (במדבר יט, ט).

ראש חודש                                  א' בתמוז 


החובה לענות "אמן"
שו"ע וילק"י סי' רט"ו

א. השומע ברכה מישראל חייב לענות "אמן". וזאת גם אם לא שמע את כל הברכה, וגם אם הוא עצמו אינו חייב בה.

ב. השומע ברכה מאפיקורוס או מגוי נוצרי, לא יענה אחריו, אבל השומע ממוסלמי או מישראל המחלל שבת - עונה אחריו אמן.

ג. השומע ברכה דרך הטלפון או הרדיו בשידור ישיר, צריך לענות אמן, אף כי אינו יוצא בזה ידי חובה מדין "שומע כעונה". השומע ברכה או "קדיש" וכדומה מהקלטה או שידור חוזר, אינו עונה אמן.

ד. הרואה את חברו ממלמל איזו ברכה ואינו יודע איזו ברכה היא, אינו עונה אחריה אמן. אבל אם יודע איזו ברכה אמר, עונה אמן.





תרי"ג היום
תמ"ה. דין טומאת מי נידה וטהרתם, שנאמר: "ומזה מי הנידה יכבס בגדיו" (במדבר יט, כא).
תמ"ו. להורות בצרעת אדם כדין הכתוב בתורה, שנאמר: "אדם כי יהיה בעור בשרו וגו'" 
(ויקרא יג, ב).
ב' בתמוז                                                       הלכה יומית 


מדיני העונה "אמן"
שו"ע וילק"י סי' נ"ה

א. לא יענה "אמן" קצרה מדי ולא ארוכה מדי, אלא כדי זמן אמירת: "א-ל מלך נאמן".

ב. שלוש צורות פסולות של אמירת "אמן": 
אמן חטופה - שהאות א' לא נשמעת, כאילו אמר "מן". וכן שלא יאמר אותה בחטף, כלומר שלא יענה לפני סיום שמיעת הדבר עליו הוא עונה.
אמן קטופה - שאינו מבטא את האות ן', כאילו אומר: "אמה".
אמן יתומה - שעונה על ברכה שלא שמע אותה. דבר זה אסור לגבי ברכה שגם הוא צריך לצאת בה ידי חובה. אבל בברכה שאינו צריך לצאת בה, הרי אם שומע אחרים עונים עליה רשאי גם הוא לענות אפילו שלא שמע אותה בעצמו.

ג. אין לאדם לענות אמן על ברכת עצמו. אבל אם אומר קבוצה של ברכות, מקומות אלה מסומנים בסידורים.

ד. העונה על "קדיש" צריך לעשות הפסק קטן בין "אמן" לבין "יהא שמיה".	
תרי"ג היום
תמ"ז. שלא יקוץ סימני טומאה, שנאמר: "השמר בנגע הצרעת" (דברים כד, ח).
תמ"ח. שלא יגלח הנתק, שנאמר: "ואת הנתק לא יגלח" (ויקרא יג, לג).

הלכה יומית                                 ג' בתמוז


מקום הנחת התפילין
שו"ע וילק"י סי' כ"ז

א. מקום הנחת התפילין בראש הוא במקום התחלת צמיחת השיער מעל המצח. תפילין של יד יש להניח על הזרוע במקום השריר. 

ב. מי שנשרו שערותיו, יקפיד שיניח את התפילין במקום שבעבר צמחו לו שם שערות. מי שיש לו בלורית יקפיד שהתפילין יהיו בתוך המקום של צמיחת השיער. ואגב, נכון שלא יגדל אדם בלורית.

ג. מי שחובש פאה נוכרית והוא מתבייש להסיר את הפאה בבית הכנסת, יכול להניח תפילין בבית לפני התפילה בלי הפאה, יקרא בהם "קריאת שמע" ויסירם. וכאשר יבוא לבית הכנסת יניח אותם מעל הפאה ויתפלל עם הציבור, כי יש פוסקים שאין הפאה נחשבת לחציצה.

ד. מי שיש לו גבס או תחבושת על מקום הנחת התפילין ביד, יניח התפילין על הגבס או התחבושת ללא ברכה, ועל תפילין של ראש יברך "על מצוות תפילין", ויכוון לפתור גם התפילין של יד. 

תרי"ג היום
תמ"ט. שיהא המצורע מפורסם בקריעת בגדיו ובפריעת ראשו ועטייה על שפם, שנאמר: "בגדיו יהיו פרומים וגו'" (ויקרא יג, מה).
ת"נ. טהרת צרעת, שנאמר: "זאת תהיה תורת המצורע וגו'" (ויקרא יד, ב).
ד' בתמוז                                                      הלכה יומית 


חליצת התפילין
שו"ע וילק"י סי' כ"ח

א. יש נוהגים לחלוץ התפילין לאחר "קדושת" "ובא לציון", אבל המדקדקים חולצים לאחר "עלינו לשבח".

ב. בראש חודש נוהגים לחלוץ התפילין לפני תפילת "מוסף", אחרי אמירת "חצי הקדיש".

ג. על פי הזוהר, המתפלל מוסף עם התפילין זה דבר חמור מאד. מי ששכח והתפלל מוסף עם התפילין, אינו צריך לחזור ולהתפלל מוסף. אם נזכר באמצע מוסף שלא חלץ את התפילין, לא יחלוץ אותם באמצע התפילה, אלא יכסה אותם בטלית.

ד. מי שמתפלל "שחרית" ושמע קדושת "כתר" של מוסף מהמניין הקודם, אם יש לו זמן יסיר התפילין ויענה עמהם קדושת "כתר", ואם אין זמן - יזיז התפילין של ראש ממקומו ויתחב חלק הבגד מתחת לתפילין של יד ויענה עמהם "כתר".




תרי"ג היום
תנ"א. שיגלח המצורע את כל בשרו כשיטהר, שנאמר: "והיה ביום השביעי יגלח וגו'" 
(ויקרא יא, ט).
תנ"ב.  דין צרעת הבגד, שנאמר: "והבגד כי יהיה בו נגע צרעת" (ויקרא יג, מז).
הלכה יומית                                ה' בתמוז


זמן הנחת תפילין
שו"ע וילק"י סי' ל'

א. התחלת זמן מצוות תפילין בבוקר היא כשעה לפני "עמוּד השחר". הזמן מתפרסם בלוחות. פועלים משכימי קום יכולים להקדים עוד כשש דקות ביום הממוצע.  

ב. אסור להניח תפילין בלילה. יש אומרים שהוא איסור מן התורה אך מעיקר הדין נפסק שזה איסור מדרבנן, גזירה שמא יישן בהן ויבואו לידי בזיון.

ג. סוף זמן תפילין הוא שקיעת החמה. מי שהניח תפילין בעוד יום והגיע זמן השקיעה צריך לחלוץ אותם מיד. אם הניח תפילין והתפלל עמהם "מנחה" לפני השקיעה, ותוך התפילה הגיע זמן השקיעה, יכול להישאר עמהם עד לאחר התפילה.

ד. מי שלא הניח תפילין כל היום ושקעה החמה, ועתה הוא זמן "בין השמשות" - יניח את התפילין מיד עם ברכה, ובלבד שלא הגיע זמן צאת הכוכבים. אם התפלל ערבית ונזכר שלא הניח תפילין באותו יום, הרי אם עדיין זמן "בין השמשות" יניח תפילין בלי ברכה, ואפילו אם היה זה לפני השקיעה - לא יברך.

תרי"ג היום
תנ"ג.  דין צרעת הבית, שנאמר: "כנגע נראה לי בבית" (ויקרא יד, לה).


ו' בתמוז                                                         הלכה יומית 


שלא להסיח הדעת מהתפילין
שו"ע וילק"י סי' כ"ח

א. קדושת התפילין גדולה מאד, לכן יש להיזהר שלא להסיח הדעת מהם כל זמן שהם עליו. וכל שכן שלא יעסוק בשחוק, שיחה בטילה, או חלילה בהרהורים רעים, אלא - יפנה את לבו לדברי אמת וצדק.

ב. בזמן התפילה או לימוד התורה, כאשר צריך לחשוב על מה שאומר ולהבין, רשאי להסיח הדעת מהתפילין.

ג. מי שנהג ללמוד עם התפילין בזמן קבוע, ורוצה לאכול או לשתות  משהו תוך לימודו, רשאי לעשות זאת. אבל בזמן אחר - אין לאכול בהם אפילו אכילת עראי. בקהילות שנוהגים ביום הזיכרון (יארצייט) לברך על מעט שתייה ומזונות אחר התפילה - מותר לעשות זאת עם התפילין.

ד. כדי למנוע הסחת הדעת מן התפילין, יש נוהגים להניח בסידור דף ועליו מודפסת המלה "תפילין" באותיות גדולות. כמו כן, יש סידורים שבכותרת העמודים מודפסת המלה "תפילין". 

תרי"ג היום
תנ"ד. דין טומאת נידה, שנאמר: "ואשה כי תהיה זבה וגו'" (ויקרא טו, יט).
תנ"ה. דין טומאת יולדת, שנאמר: "אשה כי תזריע … כימי נידת דוותה תטמא" (ויקרא יב, ב).
---------------------------------------------------
לימוד היום לע"נ  משה אדיב בן חיה ואליהו  ז"ל
הלכה יומית                               ז' בתמוז


מדיני תפילין של רבנו תם
שו"ע וילק"י סי' ל"א ל"ד

א. את ארבעת פרשיות התפילין, הכתובות על קלף, מכניסים לתוך ארבעה תאים בתפילין של ראש. יש שתי שיטות לסדר הנחת פרשיות התפילין בתוך הבתים שלהן. הראשונה, נקראת שיטת רש"י, והשנייה נקראת על שם רבנו תם, נכדו של רש"י.  

ב. כתוב בשולחן ערוך: "ומנהג העולם כרש"י והרמב"ם". והוסיף: "ירא שמים יצא ידי שניהם, ויעשה שני זוגות תפילין ויניח שניהם. ויכוון בזמן הנחתם, ש"אלה שהם לפי ההלכה - אני יוצא בהם ידי חובתי, והאחרים - הם כרצועות בעלמא".

ג. מניחים תחילה תפילין של רש"י עם ברכה ומתפללים עמהם, ואחר התפילה מניחים של רבנו תם וקוראים בהם "שמע" "והיה אם שמוע".

ד. אף כי נאמר בשולחן ערוך שלא להניח תפילין דרבנו תם "אלא מי שמוחזק ומפורסם בחסידות", הנה בימינו נפוץ הדבר, ולכן טוב לעשות כדברי הפוסקים הרבים ולהניח גם תפילין דרבנו תם.


תרי"ג היום
תנ"ו. דין טומאת זבה, שנאמר: "ואשה כי יזוב זוב דמה וגו'" (ויקרא טו, כה).
תנ"ז. דין טומאת זב, שנאמר: "וזאת תהיה טומאתו בזובו" (ויקרא טו, ג).

ח' בתמוז                                                      הלכה יומית 


מדיני ברכת "ישתבח"
שו"ע וילק"י סי' נ"ד

א. ברכת "ישתבח" היא סיום של ברכת "ברוך שאמר". ברכות אלה התקינו רבותינו, האחת לפני "פסוקי דזמרה" ואחת אחריהם. לכן, מי שלא אמר "ברוך שאמר" ומעט פסוקי דזמרה, אינו יכול לומר את ברכת "ישתבח".

ב. שלושה עשר שבחים לבורא יש בברכת "ישתבח" ומעלתם עצומה מאד. יש לאומרם ללא הפסק, אבל גם לא בנשימה אחת, כי צריך לאומרם בנעימה, כמי שמסדר שבחו של מלך. מי ששמע "קדיש" או "קדושה" והוא באמצע שלושה עשר השבחים, יענה "אמן" ו"קדושה" ואחר כך יחזור לומר שוב את השבחים מההתחלה.

ג. בדרך כלל אין אדם עונה "אמן" אחר ברכת עצמו, וכל העושה זאת הרי זה מגונה. אבל, אם בירך יותר מברכה אחת, מנהגנו לענות אחת הברכה האחרונה "אמן". כגון: אחרי ברכת "ישתבח", אחרי "ברכות ההפטרה", בסוף ה"הלל" השלם, אחרי ברכת "בונה ירושלים" בברכת המזון ועוד. בכל הדוגמאות האלה מדובר בקבוצה של ברכות.


תרי"ג היום
תנ"ח.  דין טומאת נבילה, שנאמר: "וכי ימות מן הבהמה וגו'" (ויקרא יא, לט).
תנ"ט.  דין טומאת שרץ, שנאמר: "וזה לכם הטמא בשרץ וגו'" (ויקרא יא, כט).

הלכה יומית                                ט' בתמוז


מדיני ברכת "ישתבח"
שו"ע וילק"י סי' נ"ד

א. ציבור שהגיעו ל"ישתבח" ועדיין אין מניין, רשאים להמתין כחצי שעה עד להשלמת המניין. השליח ציבור ממתין בשתיקה לפני "ישתבח", ואילו הקהל אומר את ברכת "ישתבח" וממתין. באותו זמן רשאי הקהל לעסוק בלימוד תורה או בצורכי מצווה.

ב. על שליח הציבור לומר את "ברכת ישתבח" בעמידה ליד התיבה, ואילו הקהל רשאי לשבת. דעת הרמ"א, לפיה הולכים האשכנזים, גם הקהל עומד בזמן "ברכת ישתבח".

ג. מי שלא היו לו טלית ותפילין לפני התפילה והביאו לו אותם לאחר "ישתבח", רשאי להתעטף ולהניח אותם בין "ישתבח" ל"יוצר" עם ברכות.

ד. בעשרת ימי תשובה אומרים בין "ישתבח" ל"יוצר" את המזמור "שיר המעלות ממעמקים קראתיך וכו'", ואין זה נחשב להפסק, אלא חלק מסדר התפילה.


תרי"ג היום
ת"ס. דין טומאת שכבת זרע, שנאמר: "ואיש כי תצא ממנו שכבת זרע" (ויקרא טו, טז).
---------------------------------------------------
לימוד היום לע"נ  מאיר בן-יעקב בן פנינה וגבריאל  ז"ל
י' בתמוז                                                        הלכה יומית 


הצטרפות לציבור בקריאת שמע 
שו"ע וילק"י סי' ס"ה

א. הנכנס לבית הכנסת ומצא את הציבור קוראים "קריאת שמע", צריך להצטרף אליהם, ולא יראה כאילו אינו רוצה לקבל עול מלכות שמים עם חבריו. כן הדין אם הוא נמצא באמצע תפילתו במקום שמותר להפסיק.
החובה היא לקרוא את הפסוק "שמע ישראל וכו'" עם "ברוך שם וכו'", אך טוב שיקרא עמהם כל ה"קריאת שמע".

ב. גם מי שעדיין לא אמר את "ברכות התורה", רשאי לקרוא עם הציבור קריאת שמע. למרות שאסור ללמוד תורה לפני ברכות התורה, קריאת שמע לא נחשבת בזה כלימוד תורה.

ג. הנמצא בתפילתו במקום שאין לעשות בו הפסק, כגון בפסוקי-זמרה, ושמע את הציבור קוראים קריאת שמע - אינו יכול להצטרף אליהם, אך יניח ידו על עיניו ויאמר את הפסוק בו הוא נמצא, בקול ובניגון של הציבור. זאת, כדי שלא יראו כאילו אינו מסכים לקבל עול מלכות שמים עם הציבור.
מנהג האשכנזים להפסיק בפסוקי-זמרה ולקרוא עם הציבור את הפסוק הראשון עם "ברוך שם וכו'".


תרי"ג היום
תס"א. לידע כלים שמקבלים טומאה, וכיצד, שנאמר: "מכל כלי עץ או בגד או עור או שק וגו'" (ויקרא יא, לב),
תס"ב. שיטבול כל טמא במי מקווה ואחר כך יטהר, שנאמר: "ורחץ במים את כל בשרו" 
(ויקרא טו, טז).                       ---------------------------------------------------
לימוד היום לע"נ  יצחק שאול בובליל בן וואסי  ז"ל
הלכה יומית                              י"א בתמוז


דיני הפסק בסעודה
שו"ע וילק"י סי' קע"ח

א. היושב לסעוד - לא יעזוב את המקום עד לאחר ברכת המזון. עם זאת, מותר ללכת לצורכי הסעודה, כגון להביא מהמטבח עוד מנה וכדומה. 

ב. מי שהתחיל לאכול במקום אחד והלך למקום אחר והשלים שם את הסעודה, אינו צריך לחזור למקום הראשון לברכת המזון, אלא יברך במקום שסיים את הסעודה.

ג. מי שאכל פחות משיעור "כזית" ויצא ממקומו, ואחר זמן חזר והשלים אכילת כמות ה"כזית", שתי האכילות מצטרפות לחייבו ברכה אחרונה. וזאת, בתנאי שמתחילת אכילתו ועד סופה לא עבר זמן "אכילת פרס", שהוא בין 4  ל- 7 דקות.

ד. היושבים לעסוק בתורה, כגון בליל שבועות, או הושענא רבה, ומגישים להם קפה ותה במשך הלילה, אינם צריכים לחזור ולברך על כל כוס וכוס, אלא די בברכה על הכוס הראשונה. וזאת אפילו עשו הפסק ארוך בין כוס לכוס. וטוב שיכוונו בברכה הראשונה לפטור כל מה שיביאו לפניהם.


תרי"ג היום
תס"ג.  דין השור שנגח, שנאמר: "וכי יגח שור וגו'" (שמות כא, כח).
תס"ד.  דין ההבער, שנאמר: "כי יבעיר איש שדה או כרם וגו'" (שמות כב, ד).

י"ב בתמוז                                                 הלכה יומית 


דיני הפסק בסעודה
שו"ע וילק"י סי' קע"ח

א. האוכל פירות והפסיק, ואחר כך רוצה להמשיך לאכול מן הפירות, הרי אם לא הלך ממקומו בינתיים - אינו צריך לחזור ולברך ברכה ראשונה על הפירות.
אולם, פועלים ההולכים ממקום למקום בזמן עבודתם, אם שתו במקום אחד - יברכו שם גם ברכה אחרונה, וכאשר ירצו שוב לשתות יחזרו ויברכו.

ב. מי שנזכר תוך כדי הסעודה שלא התפלל, וחייב להפסיק ולהתפלל - אין התפילה נחשבת להפסק.

ג. מי שהתנמנם בתוך הסעודה, אין זה נחשב להפסק ורשאי להמשיך בסעודתו. אך, צריך לחזור ליטול ידיים ללא ברכה.

ד. היוצא לעשות צרכיו באמצע הסעודה, או בזמן אכילת דברים משבעת המינים, אין היציאה לשירותים נחשבת להפסק. אך צריך ליטול ידיו ולברך "אשר יצר".
מי שאכל דברים שברכתם האחרונה "בורא נפשות" ותוך כך יצא לשירותים, זה נחשב הפסק וצריך לחזור ולברך על מה שממשיך לאכול.

תרי"ג היום
תס"ה. דין הבור, שנאמר: "וכי יפתח איש בור וגו'" (שמות כא, לג).
תס"ו. דין הבערה, שנאמר: "כי תצא אש וגו'" (שמות כב, ה)
הלכה יומית                              י"ג בתמוז


הכנות לברכת המזון
שו"ע וילק"י סי' ק"פ

א. אין להסיר מהשולחן את המפה ואת הלחם הנותר עד לאחר ברכת המזון. אמרו רבותינו כי מי שאינו משאיר פת על שלחנו, אינו רואה סימן ברכה - חלילה.

ב. לכתחילה אין להסיר מעל השולחן גם את המלח, כי השולחן נחשב כמזבח שנאמר עליו: "על כל קורבנך תקריב מלח"".

ג. טוב להסיר מהשולחן את הצלחות והקערות שיש בהם שאריות מאכל. ויש נוהגים על פי תורת הסוד לרכז את העצמות והקליפות בצלחת אחת ולהשאיר אותה על השולחן עד אחר ברכת המזון.

ד. ביום חול נוהגים לכסות, או להסיר הסכינים מהשולחן בזמן ברכת המזון. יש מחמירים בכך גם בסכינים מפלסטיק או מכסף.



תרי"ג היום
תס"ז. שלא לגנוב ממון, שנאמר: "לא תגנובו"  (ויקרא יט, יא).
תס"ח. דין הגנב, שנאמר: "כי יגנוב איש שור או שה וגו'" (שמות כא, לז).

י"ד בתמוז                                                 הלכה יומית 


מדיני טלית וטלית קטן  
שו"ע וילק"י סי' ח' ואילך

א. ראוי ונכון לכל אדם שילבש טלית קטן, לפי שמצוות ציצית יקרה וחשובה עד למאוד, ושקולה כנגד כל המצוות. כן מצווה לחנך את הקטנים ללבוש טלית קטן מגיל שש ומעלה. ויש מקדימים להלבישם מזמן שהפסיקו להרטיב.

ב. מותר לחתוך טלית גדול ולעשות ממנו טליתות קטנות, ואין בזה עבירה על הכלל: "מעלין בקודש ואין מורידין". הדבר מותר גם אם הטלית הגדול עדיין כשר לשימוש.

ג. מותר להעביר הציציות מטלית גדול אל הטלית הקטן, ואפילו ראוי הגדול עדיין למצוותו. כן מותר להסיר הציציות מכל טלית ולהחליפם בציציות מהודרות יותר, ואפילו הישנות היו עדיין כשרות.

ד. יש נוהגים לעשות עטרה לטלית הגדול, כדי שמקום העטרה יהיה תמיד למעלה והציציות שלפנים יהיו תמיד לפנים. אבל, אין חייבים בזה מעיקר הדין ומותר להחליף צדדים, כן העידו על האר"י הקדוש שלא היה מקפיד על כך. 


תרי"ג היום
תס"ט. לצדק המאזניים עם המשקולות, שנאמר: "מאזני צדק, אבני צדק" (ויקרא יט, לו).
ת"ע. שלא יעשה עוול במידות ובמשקולות, שנאמר: "לא תעשו עוול… במשקל ובמסורה" 
(ויקרא יט, לה).
הלכה יומית                              ט"ו בתמוז


מדיני חוטי הציצית
שו"ע וילק"י סי' י"א

א. חוטי הציציות צריכים להיות טווּיִים לשם מצוות ציצית. על כן יש לרכוש ציציות עם תעודת הכשר המעידה שטווּ אותם לִשמם.

ב. נכון להעדיף ציציות שנעשו בעבודת יד, כיוון שיש המחמירים שלא להשתמש בציציות מעשה מכונה. ויש מקילים בציציות מכונה לטלית של ילדים לפני בר מצווה.

ג. בזמן קשירת הציצית על הטלית יש להקדים ולומר שעושה זאת "לשם מצוות ציצית".

ד. טוב לעשות קשר בסופו של כל חוט מהציציות, כדי שהשזירה שלהם לא תיפרד, ויש נמנעים מכך. אם נפרדה השזירה או נקרע החוט - יש לשאול רב אם הטלית כשרה. יש לבדוק הציציות בכל פעם כדי להפריד בין החוטים ולראות אם הם שלמים.



תרי"ג היום
תע"א. שלא יהא ביד אדם אבן ואבן איפה ואיפה, שנאמר: "לא יהיה לך בכיסך אבן ואבן וגו'" (דברים כה, יג).  
תע"ב. שלא ישיג גבול, שנאמר: "לא תשיג גבול רעך" (דברים יט, יד).
תע"ג. שלא יגנוב נפשות, שנאמר: "לא תגנוב" (שמות כ, יד).
---------------------------------------------------
לימוד היום לע"נ  נדב אריאלי בן ריחנה ובכור עשוש  ז"ל
ט"ז בתמוז                                               הלכה יומית 


תענית ציבור
שו"ע וילק"י סי' תקמ"ט תק"ן

א. הנביא זכריה אומר: "כה אמר ה', צום הרביעי וצום החמישי וצום השביעי וצום העשירי יהיה לבית יהודה לששון ולשמחה ולמועדים טובים" - הכוונה לארבעת הצומות על החורבן, והם נקראים על שמות החודשים, כגון, "צום הרביעי" הוא י"ז בתמוז שהוא החודש הרביעי. יוצא שצומות אלה נקבעו כבר ע"י הנביאים, ולכן חשיבותם רבה.

ב. הצומות נקבעו בגלל הצרות שהיו לישראל, צרות שהביא ה' לעם כעונש על שלא שמעו לדבריו בפי הנביאים, והמשיכו לחטוא. מכאן שמטרת הצום היא לתקן חטאי העבר, וכן ובעיקר לפשפש במעשינו שלנו ולתקנם.

ג. לא קבעו רבותינו צומות אלה למי שאינם יכולים לעמוד בהם, כגון חולים או זקנים תשושי כוח, אבל כל היכול להתענות - לא יפרוש מן הציבור.

ד. הצומות הללו, מלבד תשעה באב, מותרים ברחיצה ובנעילת הסנדל וכו'. 

תרי"ג היום
תע"ד. שלא לגזול, שנאמר: "ולא תגזול" (ויקרא יט, יג).
תע"ה. שלא לעשוק, שנאמר: "לא תעשוק את רעך" (ויקרא יט, יג).
תע"ו. שלא לחמוד, שנאמר: "לא תחמוד" (שמות כ, טז).
הלכה יומית                              י"ז בתמוז


דיני י"ז בתמוז
שו"ע וילק"י סי' תק"נ

א. קטן לפני בר מצווה וקטנה לפני בת מצווה - פטורים מתענית י"ז בתמוז, ואפילו "תענית שעות" אין להם להתענות.

ב. אין לשטוף הפה ולצחצח שיניים בבוקר, ולמי שרגיל בכך וקשה לו להפסיק, יש להתיר כשהוא בטוח שלא יבלע מים.

ג. שליח ציבור, שפטור מן התענית מסיבה כלשהי, אינו יכול להיות שליח ציבור ביום התענית, כיוון שאינו יכול לומר "עננו וכו'". וכן כהן שאינו מתענה לא יברך "ברכת כהנים" ולא יעלה לתורה, אלא - יצא החוצה באותו זמן .

ד. אין ללעוס גומי לעיסה ("מסטיק") בתענית ציבור, אבל אם אין בו מתיקות כלל - מותר. מותר גם לעשן בתענית ציבור, אבל נכון להימנע מעישון כל ימות השנה מטעמי בריאות.




תרי"ג היום
תע"ז. שלא להתאוות, שנאמר: "ולא תתאווה"  (דברים ה, יח).
תע"ח. להשיב הגזילה, שנאמר: "והשיב את הגזילה" (ויקרא ה, כג).
תע"ט. שלא יתעלם מן האבידה, שנאמר: "לא תוכל להתעלם" (דברים כב, ג).
---------------------------------------------------
לימוד היום לע"נ  נוגה זיזובי בת יהודית  ז"ל
י"ח בתמוז                                                הלכה יומית 


ממנהגי ימי בין המיצרים
שו"ע וילק"י סי' תקנ"א

א. "ימי בין המיצרים" הם שלושת השבועות בין י"ז בתמוז עד ט' באב. בימים אלה נוהגים קצת אבלות. מנהגי האבלות בימים אלה הולכים ומחמירים בהדרגה עד ט' באב. 

ב. נוהגים שלא לערוך נישואין בימי בין המיצרים, והספרדים אוסרים רק מליל ראש חודש אב עד אחרי תשעה באב.

ג. מותר לערוך "אירוסין" או "תנאים" גם אחרי ראש חודש אב, אבל ללא מוזיקה וריקודים.

ד. בשמחת מצווה, כגון ברית מילה, פדיון הבן, סיום מסכת או בר מצווה, מותר לשמוע שירי קודש אף בליווי כלי נגינה. 
  שירה בפה - מותרת, וכל שכן בתפילה, או מי שמפזם לעצמו בזמן לימוד התורה.
  


תרי"ג היום
ת"פ. להשיב האבדה, שנאמר: "השב תשיבם לאחיך"  (דברים כב, א).
תפ"א. דין חובל בחברו או מזיק ממון חברו, שנאמר: "וכי יריבון אנשים והכה וגו'" (שמות כא, יח).
תפ"ב. שלא לרצוח, שנאמר: "לא תרצח"  (שמות כ, יג).
הלכה יומית                             י"ט בתמוז


דיני תפילת מנחה
שו"ע וילק"י סי' רל"ג

א. לכתחילה יש להתפלל מנחה בזמן "מנחה קטנה" - לפנות ערב. אך, הרוצה להתפלל לפני סעודת הצהריים, או אם יודע שלא ימצא מניין ב"מנחה קטנה", רשאי להתפלל "מנחה גדולה" -  החל מחצי שעה אחר חצות היום.

ב. מי שנאנס ולא התפלל עד השקיעה, מותר לו להתפלל גם "בין השמשות", עד שלוש עשרה וחצי דקות אחר השקיעה. וכן הדין לגבי הציבור. ועדיף להתפלל בציבור אחר השקיעה מאשר להתפלל ביחיד לפני השקיעה.

ג. ציבור שהתחילו להתפלל "בין השמשות" יתפללו בלי "חזרת הש"צ", אלא אם כן יודעים שיוכלו לסיים את "החזרה" לפני זמן "צאת הכוכבים".

ד. מותר לומר "תחנון" מלא גם לאחר השקיעה, בזמן "בין השמשות", שהוא שלוש עשרה דקות וחצי לאחר השקיעה.





תרי"ג היום
תפ"ג. שלא לקחת כופר על נפש רוצח, שנאמר: "ולא תיקחו כופר לנפש רוצח" (במדבר לה, לא).
תפ"ד. להגלות הרוצח בשגגה, שנאמר: "והשיבו אות העדה אל עיר מקלטו" (במדבר  לה, כה).
תפ"ה. שלא ליקח כופר למחויב גלות, שנאמר: "ולא תיקחו כופר לנוס אל עיר מקלטו" (שם לה, לב).
כ' בתמוז                                                       הלכה יומית 


מדיני תפילת מנחה
שו"ע וילק"י סי' רל"ב

א. אמרו חכמים: "לעולם יזהר אדם בתפילת המנחה, שלא נענה אליהו הנביא אלא במנחה". ועוד טעם לזהירות בזה, כי מנחה היא באמצע היום בשעות שעשוי אדם להיות טרוד ביותר, שלא כתפילת שחרית או ערבית. לכן, החכם עיניו בראשו, להסדיר את זמניו שלא יפסיד חלילה תפילת מנחה. בהרבה מקומות עבודה התקינו מקום וזמן מיוחד להתכנס בהם העובדים לתפילת מנחה, וכמה טוב הדבר.

ב. יש מקרים שצריכים להתפלל ללא חזרת הש"צ, כגון שיש מניין מצומצם וחלק אינם עונים על הברכות, או כאשר הזמן אינו מאפשר. במקרים אלה, מוטב שהציבור יאמר עם החזן את הברכות עד אחרי הקדושה, ומשם ימשיכו בלחש. 

ג. אף כי מותר לסעוד צהריים לפני תפילת "מנחה גדולה", עדיף יותר להתפלל מנחה לפני הסעודה, כן נוהגים במקומות רבים, וכן נכון לעשות לפני סעודות גדולות, כגון של "ברית מילה" וכדומה. אם הגיע זמן מנחה קטנה - אין להחיל לאכול לפני התפילה, והעושים כן אין להם על מה שיסמכו.


תרי"ג היום
תפ"ו. שלא יומת הרוצח כשירצח, קודם עמידה בדין, שנאמר: "ולא ימות הרוצח עד עומדו לפני העדה למשפט, (במדבר לה, יב).
תפ"ז. להציל הנרדף בנפשו של רודף, שנאמר: "וקצותה את כפה" (דברים כה, יב).
---------------------------------------------------
לימוד היום לע"נ  חואת'ו חסון בן רות  ז"ל
הלכה יומית                             כ"א בתמוז


קריאת שמע של ערבית
שו"ע וילק"י סי' רל"ה

א. מצווה מן המובחר להתפלל ערבית ולקרוא "קריאת שמע" לאחר זמן צאת הכוכבים. יש קהילות שנהגו להקדים את התפילה ומחברים מנחה לערבית. במקומות אלה צריכים לחזור ולקרוא "קריאת שמע" בזמנה. מה טוב אם אפשר להתקין שיעור תורה בין מנחה לערבית, לחיבור יום ולילה בדברי תורה, ואף התפילה ו"קריאת שמע" יהיו בזמנם.
	
ב.  סוף זמן "קריאת שמע" ערבית הוא חצות לילה. ומי שבגלל אונס כלשהו לא התפלל ערבית עד חצות לילה, רשאי להתפלל ולקרוא "קריאת שמע" עד זמן עלות השחר.

ד. מי שהגיע לבית הכנסת לתפילת ערבית ומצא שהציבור הגיע כבר ל"שמונה עשרה", ויודע שאין לו עוד מניין אחר, יכול להתפלל את ה"עמידה" מיד עם הציבור, ואחריה יאמר "קריאת שמע" וברכותה.


תרי"ג היום
תפ"ח. שלא לחוס על הרודף, שנאמר: "לא תחוס עינך" (דברים כה, יב).
תפ"ט. שלא לעמוד על דם, שנאמר: "לא תעמוד על דם רעך" (ויקרא יט, טז).
ת"צ. להפריש ערי מקלט ולהכין לו הדרך, שנאמר: "תכין לך הדרך וגו'" (דברים יט, יג).
כ"ב בתמוז                                               הלכה יומית 


מדיני קריאת שמע על המיטה
שו"ע וילק"י סי' רל"ט

א. "קריאת שמע" שעל המיטה כוללת את הברכה: "ברוך אתה... המפיל חבלי שינה וכו'". 
מנהגנו לומר אותה לפני "קריאת שמע". 
ההולך לישון לאחר חצות לילה יאמר ברכה זו ללא "שם ומלכות". ומי שלא ישן כלל בלילה אינו אומר ברכה זו כלל.

ב. מנהגנו לומר את כל פרשיות ה"קריאת שמע" וכן לסיים בתוספת המלים: "ה' אלוקיכם אמת", כדי להשלים מספר 248 של מילים, כמספר רמ"ח איברי האדם. 
מנהג האשכנזים להקדים ל"קריאת שמע" את המלים: "א-ל מלך נאמן". 

ג. יש להשתדל מאד שלא להפסיק בדיבור בין "קריאת שמע" לשינה, אלא בפסוקים שהתקינו לנו רבותינו. אבל מותר לדבר בדברים נחוצים, כגון ברכת "אשר יצר", או ברכה על הרעמים, וכן אם היה צורך להשתיק את התינוק וכדומה.





תרי"ג היום
תצ"א. לערוף את העגלה בנחל, שנאמר: "וערפו שם את העגלה" (דברים כא, ד).
תצ"ב. שלא יעבד את אותה הקרקע ולא יזרע, שנאמר: "אשר לא יעבד בו וגו'" (דברים כא, ד).
תצ"ג. שלא לשים דמים, שנאמר: "ולא תשים דמים בביתך" (דברים כב, ח).
הלכה יומית                              כ"ג בתמוז


מדיני חזרת השליח ציבור
שו"ע ויל"י סי' קכ"ד

א. חובה שיהיו לפחות תשעה עונים על ברכות החזן בחזרת ה"שמונה עשרה". לכן, אם יש מניין מצומצם ומתוך העשרה יש כאלה המדברים בחזרת התפילה ואינם נזהרים לענות "אמן" על הברכות - עדיף להתפלל בלי "חזרה".

ב. כאשר הזמן מצומצם ומתפללים את ה"עמידה" בלי "חזרת השליח ציבור", נכון שכל הקהל יאמרו את הברכות בלחש עם החזן. וזה עדיף מזה שהקהל מתחיל את ה"עמידה" אחרי שסיים החזן ברכת "הא-ל הקדוש".

ג. לאחר ברכת "הא-ל הקדוש" של החזן ב"חזרת הש"צ", מותר לקהל לשבת עד ברכת "מודים", במיוחד מי שהוא חלש או זקן. והמחמיר לעמוד כל זמן ה"חזרה", תבוא עליו ברכה.

ד. מי שהגיע לתפילת מנחה ומצא שהציבור עומדים כבר לפני "חזרת שליח ציבור", רשאי לעבור לפני התיבה ולומר את ה"חזרה" בקול רם, ולצאת בכך ידי חובתו גם בתפילת הלחש. אך, זאת רק בשעת הדחק ולרצון הציבור.  


תרי"ג היום
תצ"ד. לעשות מעקה, שנאמר: "ועשית מעקה לגגך, (דברים כב, ח).
תצ"ה. שלא יכשיל תמים בדבר, שנאמר: "ולפני עיור לא תיתן מכשול" (ויקרא יט, יד).
תצ"ו. לפרוק עם מי שנכשל בדרך, שנאמר: "עזוב תעזוב עמו" (שמות כג, ה).
כ"ד בתמוז                                               הלכה יומית 


כיבוד הורים אחר פטירתם
שו"ע וילק"י

א. מנהג אמירת "קדיש" לעילוי נשמת ההורים, יסודו בהררי קודש, שיש בזה תועלת גדולה לנפש הנפטר להעלותה במדרגות גן העדן. לכן צריך לומר "קדיש" גם בשבתות וימים טובים.

ב. עיקר הנחת רוח שאדם עושה להוריו אחר פטירתם הוא בלימוד תורה, ואם אין אדם קובע עיתים לתורה, גם תועלת ה"קדיש" מועטת.

ג. מי שציוה על בניו שלא יאמרו עליו "קדיש" לאחר פטירתו, או שלא להניח מצבה על קברו - אין לקיים צוואה זו. אבל, אם ציוה שלא לכתוב על המצבה שלו תארים שונים - יש לקיים צוואתו.

ד. יש נוהגים לכתוב ספר תורה לעילוי נשמת המנוח, במיוחד מי שנפטר ללא ילדים, ומנהג יפה הוא. מכל מקום המבקש להנציח את שם הוריו נכון להציע לו לתרום להוצאת ספר בהלכה, לזיכוי הרבים, והוא עדיף מקניית ספר תורה ולהניחו בבית הכנסת, במיוחד אם בבית הכנסת יש כבר ספרי תורה.

תרי"ג היום
תצ"ז. לטוען עמו, שנאמר: "הקם תקים עמו"  (דברים כב, ד).
תצ"ח. שלא יניחנו בדרך במשאו וילך לו, שנאמר: "לא תראה את חמור אחיך… והתעלמת" (דברים כב, ד).
הלכה יומית                             כ"ה בתמוז


מנהגים לכבוד הנפטר
שו"ע וילק"י

א. יש נוהגים לכתוב על לוח ההנצחה של יקיריהם את הנוסח: "שיעמוד בתפילה על בני משפחתו" וכדומה, וכן יש שגם אומרים זאת בהספד. מן הדין אין זה אסור ואין בו משום "דורש אל המתים", שהרי אין מגמתם וכוונתם אל המתים עצמם.  

ב. נכון שלא לעשות דברים שאינם ממקור ישראל, כגון:
הנחת זרי פרחים על הקבר, נטיעת אילנות או ופרחים ליד המצבה או לבישת בגדים שחורים דווקא, וכיוצא בזה.
רצוי גם שלא להרבות בשבחים על הנפטר, לא במודעות האבל, לא בהספדים ולא על המצבה.

ג. מותר לומר "קדיש" על גוי שהוא חסיד אומות העולם, כגון מי שהציל יהודים בשואה וכדומה. כמו כן יכול הגֵר לומר "קדיש" על הוריו שלא נתגיירו.





תרי"ג היום
תצ"ט. לקיים דיני מקח וממכר, שנאמר: "וכי תמכרו ממכר לעמיתך וגו'" (ויקרא כה יד).
ת"ק. איסור הונאת ממון, שנאמר: "אל תונו איש את אחיו" (ויקרא כה, יד).
תק"א. איסור הונאת דברים, שנאמר: "ולא תונו איש את עמיתו" (ויקרא כה, יז).
כ"ו בתמוז                                                 הלכה יומית 


כיבוד הורים שאינם שומרים תורה
שו"ע וילק"י יו'ד סי' ר"מ

א. חייב אדם לכבד הוריו אף שאינם שומרי תורה ומצוות, אך אם כיבודם קשור בדבר שיש בו עבירה - אינו צריך לכבדם בו.

דוגמאות:

ב. אב המבקש מבנו שיקנה לו עיתון חילוני, על הבן להתחמק מהדבר, ואין לו לשמוע בקול אביו, שכן הדבר ידוע שכל גדולי ישראל אסרו באיסור גמור קריאת עיתונים חילוניים, כי יש בהם דברים רבים האסורים לקריאה או להסתכלות.

ג. אב שמבקש מהבן להגיש לו דבר האסור באכילה, אין לבן לעשות זאת, אף שהאב יוכל להשיג זאת גם בדרך אחרת.

ד. אך, אם האב מבקש מהבן סיגריה לעישון, הרי אף כי אומרים הרופאים שהעישון מזיק לבריאות, אם לא אמר הרופא שהעישון מזיק לאביו במיוחד - מותר לבן להגיש לו סיגריה.



תרי"ג היום
תק"ב. איסור הונאת גר צדק בממונו, שנאמר: "ולא תלחצנו" (שמות כב, כ).
תק"ג. איסור הונאת הגר בדברים, שנאמר: "וגר לא תונה" (שמות כב, כ).
תק"ד. דין קניין עבד עברי, שנאמר: "כי תקנה עבד עברי" (שמות כא, ב).
---------------------------------------------------
לימוד היום לע"נ  ישראל זיזובי  ז"ל
הלכה יומית                              כ"ז בתמוז


איסור פגיעה בהורים
שו"ע וילק"י יו"ד סי' ר"מ

א. נאמר בתורה: "ומכה אביו ואמו מות יומת", מכאן שחמורה עבירה זאת ביותר. לכן לא יבוא אדם לידי כך, חלילה, אפילו אם הם הִכּוּ אותו שלא כדין. אבל, אם הִכּה אותו אביו עד שיש חשש סכנה - מותר לבן להתגונן, ואף אם יצטרך להחזיר מכות. 

ב. אין ההורים יכולים למחול מראש לבן, שיהיה מותר לו להכותם.

ג. אם הבן או הבת עוסקים ברפואה, וצריך לקחת מהאב דם לבדיקה, אין להם לעשות זאת, אלא ימסרו זאת לאחרים. אבל אם צריך האב לקבל זריקות רשאי הבן להזריק לו, כיוון שאין בזה יציאת דם, אך תחילה יבקש הבן את מחילת האב שמא יגרום לו צער.

ד. אב הזקוק לניתוח ובנו מומחה לכך, יש מתירים לבן לנתח אותו, אם האב ביקש, ולאחר שמחל לבן מראש.
כן מותר להסתפר או להתגלח ע"י הבן, אם אין חשש של יציאת דם.

תרי"ג היום
תק"ה. שלא יימכר עבד עברי ממכרת עבד, שנאמר: "לא ימכרו ממכרת עבד" (ויקרא כה, מב).
תק"ו. שלא יעבידוהו בפרך, שנאמר: "לא תרדה בו בפרך" (ויקרא כה, מג).

כ"ח בתמוז                             הלכה יומית


"ארור מקלה אביו ואמו"
שו"ע וילק"י יו"ד סי' ר"מ

א. כל המבזה את אביו או אמו, אפילו בדיבור בלבד או ברמיזה, הרי הוא בכלל "ארור מקלה אביו ואמו" לפני ה' יתברך.

ב. אם האם שומעת שהבן הקטן מבזה את אביו, או אינו מכבדו כראוי - צריכה לגעור בו. וכן האב כלפי האם, כדי שהבן יתרגל כבר מילדותו לכבד הוריו.

ג. המקלל אביו או אמו, אפילו לאחר פטירתם, אם היו עדים והתראה, הרי מדין התורה היה הבן חייב מיתה חמורה בסקילה, אלא שאין לנו כיום בית דין לעונשים כאלה. 
דין זה בין לאיש ובין לאשה.

ד. בן אשר ביזה את הוריו לפני שהיה בר מצווה, או שהכה אותם - אף על פי שאינו צריך לעשות תשובה על עבירות אלה כאשר יגדל, נכון שיקבל על עצמו איזה דבר לתשובה ולכפרה.


תרי"ג היום
תק"ז. שלא נניח גר תושב לרדות בו בפרך, שנאמר: "לא ירדנו בפרך לעינך" (ויקרא כה, נג).

הלכה יומית                                             כ"ט בתמוז


ממנהגי תשעת הימים
שו"ע וילק"י סי' תקנ"א

א. משנכנס אב מעטים בשמחה, ובכלל זה אין לקנות דברים שיש בהם שמחה, כגון צורכי חתן וכלה. אבל, אם יום הנישואין נקבע מיד לאחר התענית, ולא הספיקו קודם לקנות - מותר.

ב. יש להחמיר שלא לצבוע ולא לסייד הדירה בימים אלה, וכן לא לעסוק בבנייה, מלבד בנייה של מצווה, כגון בניית מעקה לגג, או בנייה למניעת סכנה.

ג. מותר לספרדים להסתפר ולהתגלח עד "שבת חזון" - שבת שלפני תשעה באב. והרוצים להחמיר על עצמם, כגון הלומדים בישיבות אשכנזיות - לא יסתפרו, אבל יגידו "בלי נדר".

ד. מעיקר הדין מותר להסתפר ולכבס מיד אחרי התענית, אך יש הנוהגים להימנע מכך עד אחרי הצהריים של יום העשירי באב.


תרי"ג היום
תק"ח. שלא נעבוד בו עבודת עבד, שנאמר: "לא תעבוד בו עבודת עבד" (ויקרא כה, לט).
תק"ט. להעניק לו בצאתו לחופשי, שנאמר: "הענק תעניק לו" (דברים טו, יד).
ראש חודש                                    א' באב


הגורמים או מונעים לשון הרע
עפ"י ה"חפץ חיים"

א. המדברים לשון הרע עושים זאת בעיקר בגלל חינוך לקוי, אך יש גורמים נוספים לכך, ומהם צריכים להתרחק. 
בכללם: הגאווה, הכעס, נטייה למחלוקת, נַצחנות, ליצנות, סקרנות יתר, חברים רעים, עיתונים וכלי תקשורת  השטופים ברכילות ולשון הרע, ועוד כהנה.
מצד שני, יש דברים העשויים למנוע לשון הרע, כגון: סובלנות, וותרנות, לדון את הזולת לכף זכות, "ואהבת לרעך כמוך", לימוד תורה ובמיוחד דיני שמירת הלשון, חברים טובים, וכן הידיעה שאפשר לתקן את עצמו בזה.

ב. קטעים מתפילה שחיבר ה"חפץ חיים" על זהירות הלשון:
"ריבונו של עולם, יהי רצון מלפניך, א-ל רחום וחנון, שתזכני היום ובכל יום לשמור פי ולשוני מדיבור לשון הרע ורכילות ומקבלתם...
וזכני לדבר רק בתורה ותפילה ודברים הנצרכים לענייני גופי ונפשי, ויהיו כל מעשי ודיבורי לשם שמים".



תרי"ג היום
תק"י. שלא יצא העבד ריקם, שנאמר: "לא תשלחנו ריקם"  (דברים טו, יג).
תקי"א. לפדות אמה עבריה, שנאמר: "והפדה" (שמות כא, ח).
תקי"ב. ליעדה, שנאמר: "אשר לא יעדה וגו'"  (שמות כא, ח).
ב' באב                                       הלכה יומית


דיני ה"תחנון"
שו"ע וילק"י סי' קל"א

א. תפילת ה"תחנון" כוללת שלושה דברים:
- ווידוי - "אנא ה'", בו אנו מתוודים על העבירות שעשינו, כדרך החוזרים בתשובה שצריכים להתוודות.
- שלוש עשרה מידות הרחמים - "א-ל מלך וכו'", אותם אמר ה' למשה, שאם ישראל אומרים אותם הוא סולח להם.
- נפילת אפיים - "לדוד אליך ה' נפשי אשא וכו'", שהיא תחינה ובקשה מה' למחילה על העבר ועל משאלות לעתיד. מנהג האשכנזים לומר קטעים אחרים.
  בימי שני וחמישי מוסיפים עוד פרקי תחינות.

ב. ה"תחנון" נאמר מיד אחרי חזרת ה"עמידה" של החזן ב"שחרית" וב"מנחה", כי העמידה והתחנון נחשבים כתפילה אחת ארוכה. מכל מקום מותר באותו זמן שביניהם לענות אמן על ברכות ועל "קדיש", "קדושה" ו"ברכו".

ג. יש לומר תחנון גם במקום שאינו קבוע לתפילה, ואף אם אין שם ספר תורה, וכן חייב בזה מי שמתפלל ביחיד. בימים ידועים אין אמירת "תחנון", והם רשומים בסידורים.

תרי"ג היום
תקי"ג.  שאמה עבריה לא תימכר, שנאמר: "לא ימשול למוכרה"  (שמות כא, ח).
תקי"ד. לעבוד בעבד כנעני לעולם, אלא אם הפיל לו אדוניו אחד מראשי איבריו, שנאמר: "לעולם בהם תעבודו" (ויקרא כה, מו).
הלכה יומית                                                             ג' באב


מדיני ה"ווידוי" ב"תחנון"
שו"ע וילק"י סי' קל"א

א. ה"ווידוי" נאמר בעמידה, אולם אדם חלש יכול לסמוך גופו על משהו. כן צריכים לעמוד בשאר תחנונים הנוספים בימי שני וחמישי.

ב. מי שכבר התפלל ואמר "ווידוי", ועתה נמצא בבית כנסת אחר שאומרים שם "ווידוי", צריך לעמוד ולומר אותו שוב  יחד עמהם. 
כן הדין, לדוגמא, ביום כיפור, שבכל פעם שאומר החזן את ה"ווידוי" - צריכים כולם לעמוד ולומר עמו את ה"ווידוי".

ג. בזמן ה"ווידוי" יש לכוף את הראש מעט ולומר אותו בלחש ובלב נשבר, וידע לפני מי הוא מתוודה. נכון שהחזן יאמר את ה"ווידוי" בקול.

ד. רשאי אדם להתפלל במקום אחד ולומר את ה"ווידוי" במקום אחר.



תרי"ג היום
תקט"ו. שלא להסגיר עבד שברח מחוץ לארץ לארץ ישראל, שנאמר: "לא תסגיר עבד אל אדוניו" (דברים כג, טז).
תקט"ז. שלא להונות עבד זה הניצל אלינו, שנאמר: "עמך ישב בקרבך וגו'" (דברים כג, יז).
--------------------------------------------
לימוד היום לע"נ  כדורי אברהם סופר  ז"ל
ד' באב                                      הלכה יומית


מדיני י"ג מידות ב"תחנון"
שו"ע וילק"י סי' קל"א

א. "שלוש עשרה מידות" שאומרים ב"תחנון" נחשבים כאחד מה"דברים שבקדושה", אשר אינם נאמרים אלא במניין. לכן, האומר תחנון ביחיד, כגון שלא היה לו מניין, או שהקהל הקדימו אותו וסיימו את אמירתם, אינו רשאי לומר אותם כרגיל, אלא - בטעמים, כאדם הקורא בתורה.

ב. המנהג הנפוץ הוא שהקהל אומר בלחש את המלים: "ויעבור ה' על פניו ויקרא", ואחר כך אומרים בקול עם החזן: "ה', ה' וכו'".

ג. יש להקפיד לעשות הפסק קצר בין שני שמות ה', ביניהם נמצא הטעם  "פסק", לפי  טעמי המקרא.

ד. כשאומרים "ויעבור" מכופפים מעט את הראש, ובמלה "ויקרא" זוקפים. 
יש הסופרים באצבעות היד את שלוש עשרה המידות, וטוב שלא לעשות כן.


תרי"ג היום
תקי"ז. דין שכיר ושומר שכר, שנאמר: "כי יתן איש אל רעהו חמור או שור וגו'" (שמות כב, ט).
תקי"ח. ליתן שכר שכיר ביומו, שנאמר: "ביומו תתן שכרו" (דברים כד, טו).
תקי"ט. שלא יאחר שכר שכיר אחר זמנו, שנאמר: "לא תלין בפעולת שכיר אתך" (ויקרא יט, יג).
--------------------------------------------
לימוד היום לע"נ  אשר סימן טוב בן מזל טוב  ז"ל
הלכה יומית                                                          ה' באב


מדיני "נפילת אפיים"
שו"ע וילק"י סי' קל"א

א. יש הבדל בין הקהילות בנוסח מה שאומרים ב"נפילת אפיים". מנהג הספרדים לומר את הפרק "לדוד אליך ה' נפשי אשא וכו'".

ב. מנהג הספרדים שאינם נופלים על פניהם ממש, אלא יושבים וקוראים.
אם הגיע המתפלל ל"נפילת אפיים" ולא מצא מקום לשבת, או שהיה שם מישהו בתוך "תפילת העמידה" - רשאי לקרוא בעמידה. עם זאת, מעיקר הדין מותר לשבת לנפילת אפיים גם לפני מי שנמצא בתפילת העמידה.

ג. ספרדי המתפלל עם האשכנזים בימי שני וחמישי, שהם אינם אומרים "א-ל מלך יושב וכו'", והוא רוצה לומר זאת כמנהג, אינו חייב לומר את י"ג המידות אלא יסיים בנוסח: "כמו שהודעת לעניו מקדם וכן כתוב בתורתך". כן נכון שלא ירבה באמירת "ויעבור".



תרי"ג היום
תק"כ. שיאכל השכיר מן המחובר בשדה שעשה בו, שנאמר: "ואכלת ענבים כנפשך" (דברים כג, כה).
תקכ"א. שלא יאכל השכיר מן המחובר שלא בשעת גמר מלאכה, שנאמר: "וחרמש לא תניף" (דברים כג, כו).
תקכ"ב. שלא ייקח השכיר בידו יותר ממה שאכל, שנאמר: "ואל כליך לא תתן" (דברים כג, כה).	
---------------------------------------------------
לימוד היום לע"נ  מסעודה בת גמרה  ז"ל  ולע"נ  מאיר אריאל  ז"ל
ו' באב                                       הלכה יומית


זמני "נפילת אפיים"
שו"ע וילק"י ס' קל"א

א. זמן אמירת ה"תחנון" הוא ביום. מכל מקום אפשר לומר אותו לאחר מנחה גם "בין השמשות".

ב. הימים בשנה שאין אומרים בהם "תחנון" מפורסמים וכתובים בכל הסידורים.
 ביום שלא אומרים תחנון, לא אומרים אותו גם ב"מנחה" של היום שלפניו, חוץ מערב ראש השנה ויום כיפור.

ג. נוהגים שלא לומר תחנון גם במקרים הבאים: אם נמצא חתן בבית הכנסת, אם יש ברית מילה, או נמצא אבי הבן, הסנדק או המוהל, כאשר יש חתן בר מצווה, בערב הכנסת ספר תורה, בתפילה הסמוכה לסיום מסכת, וכן בבית האבלים, אך אם באו אבלים לבית הכנסת - לא מבטלים את התחנון, אלא אם נתכנסו שם להספד. ויש שלא אומרים תחנון בכל מקרה שיש אבלים בתוך ה"שבעה". 

ד. ביום שלא אומרים "תחנון" לא אומרים גם "למנצח" ו"תפילה לדוד".

תרי"ג היום
תקכ"ג. שלא יחסום שור בדישו, וכן בשאר בהמה, שנאמר: "לא תחסום שור בדישו" 
(דברים כה, ד).
תקכ"ד. לקיים דיני ה"שואל", שנאמר: "וכי ישאל איש וגו'" (שמות כב, יג).
תקכ"ה.  דין שומר חינם, שנאמר: "כי יתן איש אל רעהו כסף או כלים לשמור וגו'" (שמות כב, ו).
הלכה יומית                                                             ז' באב


ממנהגי שבוע שחל בו ט' באב
שו"ע וילק"י סי' תקנ"א

א. בשבוע שחל בו ט' באב, עד אחרי התענית, אסור להסתפר ולהתגלח. כן אסור לספר את הקטנים, אבל לנשים - מותר.

ב. גם "בעלי הברית" - אבי הבן, המוהל והסנדק, אסורים בתספורת ותגלח, ויש מקילים בכך. חתן בתוך שבעת ימי המשתה שלו, יש מקילים לו להסתפר ולהתגלח בשבוע שחל בו ט' באב.

ג. יש אוסרים לקצוץ ציפורניים בשבוע זה, ויש מתירים. מכל מקום לצורך מצווה - מותר. וכן מותר בערב "שבת חזון". מותר לצחצח נעליים בימים אלה ואין הדבר דומה לכיבוס האסור.

ד. יש קהילות שנהגו לא לשטוף הרצפה בבית כבר מראש חודש אב, ורק בערב שבת חזון התירו לכבוד שבת. ומנהגנו להתיר זאת בכל הימים, במיוחד כאשר יש תינוקות והרצפה מתלכלכת.



תרי"ג היום
תקכ"ו. להלוות לעני ומך, שנאמר: "אם כסף תלווה את העני עמך" (שמות כב, כד).
תקכ"ז. שלא תיגוש אותו, שנאמר: "לא יהיה לו כנושה" (שמות כב, כד).
ח' באב                                      הלכה יומית


ערב תשעה באב
שו"ע וילק"י סי' תקנ"א

א. נוהגים שלא ללמוד תורה אחר הצהרים של ערב תשעה באב, אלא בדברים שמותר ללמוד בתשעה באב.

ב. בסעודה המפסקת יש כמה דינים ומנהגים. המנהג הישר הוא לאכול לפני "מנחה" סעודת קבע, אחר כך מתפללים מנחה, וסמוך לערב יושבים לאכול סעודה מפסקת. 

ג.  אין לאכול בסעודה זו שני תבשילים. אם חל בשבת אוכלים סעודה שלישית כמו בכל שבת.

ד. אין אומרים "תחנון" בתפילת מנחה. בליל תשעה באב אומרים "תיקון חצות" כרגיל, ויש אומרים רק "תיקון רחל".   

ד. ערבית, באים לבית הכנסת בנעלי בד או גומי (לא עור). יש נוהגים להסיר את הפרוכת מארון הקודש, ויש שלא נוהגים בכך. נוהגים להמעיט את האור מן הרגיל. 
מנהגים רבים יש בסדר התפילה, בנוסח ובאמירת הקינות ומגילת איכה, וכל קהילה תמשיך במנהגיה.
 
תרי"ג היום
תקכ"ח.  לגוש את הנוכרי, שנאמר: "את הנוכרי תגוש" (דברים  טו, ג).
תקכ"ט. שלא ימשכן בעל-חוב בזרוע, שנאמר: "לא תבוא אל ביתו לעבוט וגו'" (דברים כד, י).
תק"ל. להחזיר המשכון לבעליו, בזמן שהוא צריך לו, שנאמר: "השבה תשיב לו את העבוט" (שם יג).
---------------------------------------------------
לימוד היום לע"נ הבחורה  יולנדה טייב בת רינה ויעקב  ז"ל
הלכה יומית                                                          ט' באב


יום תשעה באב
שו"ע וילק"י סי' תקנ"ד

א. בשחרית, בעניין הנחת תפילין והטלית יש מנהגים רבים ושונים ביום תשעה באב, וכן לעניין שאר חלקי התפילה, קריאת הקינות ומגילת איכה, וכל קהילה תנהג לפי מסורתה. בברכות השחר אין מברכים "שעשה לי כל צרכי", ומי שאמר את הברכה בטעות - אין זו ברכה לבטלה.
בקהילות רבות נהגו לקרוא ביום זה את ספר איוב, ויש שקוראים בו רק את דברי איוב עצמו ודבר ה' אליו.

ב. במנחה   מתעטפים בטלית ומניחים ותפילין, ומתפללים מנחה עם קריאת התורה וההפטרה וכן עם "ברכת כהנים".  
מתפללים ערבית, ואחריה ברכת לבנה. נוהגים לטעום משהו לפני הברכה.

ג. תשעה באב  שחל ביום א', כיוון שאי אפשר להבדיל במוצאי שבת שלפניו, מבדילים במוצאי יום א' - מוצאי הצום.

ד. חמשה דברים אסורים בתשעה באב: אכילה, שתייה, סיכה, נעילת הסנדל ותשמיש, ודין הלילה כדין היום (כמו ביום הכיפורים).

תרי"ג היום
תקל"א. שלא יאחר להחזיר המשכון לבעליו העני בעת שהוא צריך לו, שנאמר: "לא תשכב בעבוטו" (דברים כד, יב).
תקל"ב. שלא יחבול אלמנה, שנאמר: "ולא תחבול בגד אלמנה" (דברים כד, יז).
---------------------------------------------------
לימוד היום לע"נ  סלטנת בת רבי ומורוריד ז"ל   ולע"נ  סופיה בת מסעודה דואן  ז"ל
י' באב                                       הלכה יומית


היום העשירי באב
שו"ע וילק"ט

א. אמר רבי יוחנן: אילו הייתי באותו הדור הייתי קובע התענית ביום עשירי באב, מפני שרובו של היכל המקדש נשרף בו. וחכמים קבעו התענית בתשיעי משום שהתחלת הפורענות היתה בו, והיא חמורה יותר.

ב. אף כי לא נקבע היום העשירי לתענית, נוהגים הספרדים שלא לאכול בו בשר ולא לשתות בו יין עד שקיעת החמה. ואם חל ביום שישי מותר לטעום ממאכלי השבת. והאשכנזים מקילים לאכול בשר ולשתות יין כבר מחצות היום העשירי.

ג. במוצאי תשעה באב הספרדים מקילים להסתפר, לכבס, ללבוש בגדים נקיים,  וכן לרחוץ כל הגוף אפילו במים חמים.
האשכנזים מחמירים בכל אלה עד חצות היום העשירי, ואם חל ביום שישי - מקילים.

ד. תשעה באב שחל בשבת ונדחה ליום ראשון, הספרדים מקילים לאכול בשר ולשתות יין כבר במוצאי התענית. האשכנזים מחמירים באלה עד ליום שני בבוקר, ומקילים להסתפר, לרחוץ ולכבס כבר במוצאי התענית הדחויה.

תרי"ג היום
תקל"ג. שלא יחבול כלים שעושים בהם אוכל נפש, שנאמר: "לא יחבול רחיים ורכב" (דברים כד, ו).
תקל"ד. שלא יתן המלווה בריבית, שנאמר: "את כספך לא תתן לו בנשך" (ויקרא כה, לז).
תקל"ה. שלא ייקח הלווה בריבית, שנאמר: "לא תשיך לאחיך" (דברים כג, כ).
---------------------------------------------------
לימוד היום לע"נ  ג'והרה חסן גלמין  ז"ל
הלכה יומית                                                    י"א באב


דיני ומנהגי חתונה
שו"ע וילק"י

א. במשך  הגלות נוצרו הבדלים רבים במנהגי הנישואין, ונכון שכל קהילה תשמור את מנהגיה. עם קיבוץ הגלויות בארץ עברו מנהגים מקהילה לקהילה. 

ב. בקהילות האשכנזים נוהגים ההורים ללוות את החתן והכלה כשהם אוחזים בידיהם נרות דולקים, ואילו הספרדים לא נהגו בכך.  האשכנזים נהגו להניח אפר-מקלה בראש החתן והספרדים - לא. האשכנזים נוהגים לערוך החופה תחת כיפת השמים, והספרדים - לא. הספרדים פורסים טלית בחופה והאשכנזים - לא.

ג. יש גם הבדלי דין בין הקהילות, כגון מהי ה"חופה". יש פוסקים שהיא ה"ייחוד" שמביא החתן את הכלה לביתו או לחדר ייחוד ליד האולם. ויש אומרים שזו הכילה שפורסים מעל ראשי החתן והכלה.

ד. במקרה שהרב מסדר הקידושין אינו יודע מאילו קהילות בני הזוג, יש להודיע לו זאת מראש, כדי שיקיים את מנהגיהם. 

תרי"ג היום
תקל"ו. שלא יתעסק אדם בין מלווה, ולווה בריבית ולא יעיד ביניהם ולא יערוב ולא יכתוב שטר, שנאמר: "לא תשימון עליו נשך, (שמות כב, כד).
תקל"ז.  ללוות מן הנוכרי ולהלוות לו בריבית, שנאמר: "לנוכרי תשיך" (דברים כג, כא).
י"ב באב                                 הלכה יומית


מהלכות חתונה
שו"ע וילק"י

א. בזמן החופה והקידושין על הקהל לעמוד, ואם יש כאלה  שנשארו לשבת, נכון להעיר להם בנועם לעמוד, בפרט שכך נאמר בתיקוני הזוהר הקדוש.

ב. במקום שיש תערובת נשים וגברים, עדיף שלא להתקרב לחופה, אלא - לעמוד מרחוק, בלא תערובת.

ג. לכתחילה יש לברך "ברכת אירוסין" במעמד עשרה גדולים מישראל. אולם, בשעת הדחק שלא נמצאים עשרה, יכולים לברך גם בפחות מעשרה.

ד. החתן מקדש את הכלה בטבעת, וזו צריכה להיות חלקה ללא שיבוץ באבנים טובות, כדי שהערך שלה יהיה ברור.






תרי"ג היום
תקל"ח. לעשות דין טוען ונטען, שנאמר: "על כל דבר פשע על שור וגו'" (שמות כב, ח).
תקל"ט. לקיים סדר דיני הנחלות, שנאמר: "איש כי ימות ובן אין לו וגו'"  (במדבר כז, ח-ט).
הלכה יומית                                                      י"ג באב


מהלכות חתונה
שו"ע וילק"י

א. מנהג הספרדים שבזמן קריאת הכתובה הרב משביע את החתן בשבועה חמורה ותקיעת כף, ואין לשנות המנהג.

ב. את הכתובה מוסרים בסוף לידי אם הכלה לשמירה בביתה, ולא בבית הזוג. יש נוהגים שהחתן מוסר את הכתובה לכלה ואומר לה: "הרי זו כתובתך", אך אין הדבר מעכב.

ג. יש הנוהגים לכבד קרובי משפחה בקריאת חלק מ"שבע הברכות", במקרה זה יש להקפיד שהמברך יהיה ראוי לכך ויודע לברך כהלכה.

ד. מנהג האשכנזים שלאחר החופה מתייחדים החתן והכלה בחדר נפרד. אין מנהג זה קיים בקהילות הספרדים, ואין להם לשנות מנהגם בזה.





תרי"ג היום
תק"מ. למנות שופטים, שנאמר: "שופטים ושוטרים תתן לך בכל וגו'" (דברים טז, יח).
תקמ"א. שלא למנות הדיין שאינו יודע דרך המשפט, שנאמר: "לא תכירו פנים במשפט" 
(דברים א, יז).
י"ד באב                                  הלכה יומית


דין האבלים בחתונת בניהם
שו"ע וילק"י

א. במקרה שאחד מההורים של בני הזוג נמצא באבלות על אב ואם, וברור שאם לא יהיו נוכחים בחופה ייגרם צער לחתן או הכלה - יש להתיר להם להשתתף בחופה. נכון שיקבלו את האורחים, אך לא ישבו לאכול יחד עם המוזמנים, אלא - יאכלו בנפרד בחדר צדדי. בזמן הסעודה והריקודים יעסקו האבלים בדאגה לאורחים ובכיבודם במאכל ומשקה.

ב. אם האחים של החתן או הכלה נמצאים באבלות על אב או אם, הרי אם יש תזמורת מנגנת, ימתינו בחוץ ויכנסו להשתתף רק בחופה עצמה. אחר החופה ילכו לחדר צדדי, שם יוכלו לאכול מסעודת  החתן.
 
ג. אין לערוך חתונה בלי תזמורת בגלל אבלות של אחד ההורים, אלא - יערכו את החתונה כרגיל, עם תזמורת וריקודים כראוי.

ד. אין לדחות חתונה בגלל אבלות של אחד ההורים. 


תרי"ג היום
תקמ"ב. לנטות אחרי הרבים, אם נחלקו השופטים, שנאמר: "אחרי רבים להוטות" 
(שמות כג, ב).
תקמ"ג. שלא להרוג, אם היו רוב באיש אחד, עד שיהיו שנים יותר, שנאמר: "לא תהיה אחרי רבים לרעות" (שמות כג, ב).
הלכה יומית                                                    ט"ו באב


שבת חתן
שו"ע וילק"י

א. מצווה לשמח חתן וכלה גם בשבת הראשונה שלהם, אך להיזהר מחילול שבת. לפיכך, אין למחוא כפיים, אלא ע"י שינוי, כמו בשאר  שבתות. כן אסור לרקוד בשבת, אבל ללכת במעגל עם שירה - יש להקל לכבוד החתן והכלה.

ב. יש להיזהר מזילוף מי בושם על בגדי האנשים או המטפחות, כנהוג בכמה בתי כנסת בזמן עליית החתן לתורה. אבל על הידיים - מותר. יש להפסיק לזלף מיד כאשר התחיל החתן לברך על הקריאה בתורה.

ג. יש להזהיר הנשים לבוא לבית הכנסת בלבוש הולם את המקום וקדושתו, וכן שלא ישליכו את הסוכריות בזמן  קריאת התורה, ולא בצורה העלולה להכאיב למי שהסוכריות נופלות עליו.

ד. על גבאי בתי הכנסת לקבוע תקנות לבעלי השמחות, במיוחד בעניין מוצרי המזון לכיבוד והסוכריות, כדי להבטיח שיהיו כשרים ויגיעו למקום בערב שבת. 

תרי"ג היום
תקמ"ד. שלא ילמד חובה מי שלימד זכות בדיני נפשות, שנאמר: "ולא תענה על ריב לנטות" (שמות כג, ב).
תקמ"ה. להרוג בסקילה, שנאמר: "וסקלתם אותם באבנים ומתו" (דברים כב, כד).
תקמ"ו.  להרוג בשריפה, שנאמר: "באש ישרפו אותו" (ויקרא כ, יד).
----------------------------------------------------------
לימוד היום לע"נ  יצחק זכי שתיוי  ז"ל
ט"ז באב                                 הלכה יומית


הלכות ברכת כהנים
שו"ע וילק"י סי' קכ"ח

א. מצוות עשה מן התורה על הכהנים לברך את ישראל בנשיאת כפיים. מצווה זו חלה גם בזמן הזה שאין בית מקדש.
לפיכך, כל כהן חייב ללמוד את ההלכות של מצווה זו לפרטיהם. 
       
דיני הכהנים הנוגעים גם לציבור:
ב. כהנים שאינם יכולים לעלות לדוכן ולברך, בגלל זקנה או חולשה - יצאו מבית הכנסת לפני שהחזן מכריז "כהנים", שלא יהיו כעוברים על מצוות עשה.

ג. ברכת כהנים צריכה להיות במניין עשרה לפחות, והכהנים בכללם. יש אומרים שאין "ברכת כהנים" במקום שאין ספר תורה, אך אין זה דעת רוב הפוסקים, ולכן, לדוגמא, הכהנים נושאים כפיים גם בבית האבל. אך, אם האבל עצמו כהן - הוא אינו נושא כפיו, מלבד בשבת.

ה. מי שאינו כהן אסור לו לעלות לדוכן לקיים מצווה זו. אבל אבות או רבנים שאינם כהנים המברכים ילדיהם או תלמידיהם בברכת כהנים עם הנחת יד על ראשיהם - הדבר מותר, כיוון שלא מתכוונים למצוות ברכת כהנים.

תרי"ג היום
תקמ"ז. להרוג בסיף, שנאמר: "נקום ינקם" (שמות כא, כ).
תקמ"ח. להרוג בחנק, שנאמר: "מות יומת הנואף והנואפת" (ויקרא כ, י).
הלכה יומית                                                       י"ז באב


הלכות ברכת כהנים
שו"ע וילק"י סי' קכ"ח

א. המצווה על הכהן לברך את העם היא פעם אחת ביום, אך אם הזדמן לו ורצה לברך עוד מספר פעמים - הוא רשאי, וצריך לברך על המצווה בכל פעם שעולה לברך.

ב. חזן שהוא כהן יחיד, יברך ברכת כהנים במקומו, ליד התיבה, לאחר שעקר רגליו מעט ב"רצה".
  את הברכה יקריא לו אחד המתפללים, 

ג. המנהג בארץ ישראל שהכהנים מברכים בכל יום, אולם יש בקהילות האשכנזים שאינם מברכים בימות החול. בקהילות הגולה נהגו שלא לברך בכל יום, אך כיום יש קהילות רבות של ספרדים בחוץ לארץ שהכהנים נושאים כפיהם גם בימות החול.

ד.  גם כהן רווק חייב במצווה זו, וכן  יש ללמד ולחנך את ילדי הכהנים לשאת כפיהם עם הגדולים. אבל קטן לא יעלה לבדו לברך.


תרי"ג היום
תקמ"ט. לתלות, שנאמר: "ותלית אותו על עץ" (דברים כא, כב).
תק"נ. לקבור הנהרג ביום הריגתו, שנאמר: "כי קבור תקברנו ביום ההוא" (דברים כא, כג).
י"ח באב                                 הלכה יומית


הלכות ברכת כהנים
שו"ע וילק"י סי' קכ"ח

א. הכהנים צריכים ליטול ידיהם לפני ברכת כהנים. אם יש שם לוי הוא ייטול להם, ואם הלוי הוא תלמיד חכם - לעומת הכהנים - לא יטול להם. יש אומרים שאם אין לוי, יטול להם מי שהוא בכור, אך אין הכל מקפידים בזה.

ב. כהן שנטל ידיו לברכת כהנים של "שחרית", ושמר ידיו מנגיעה במקומות המכוסים וכדומה, רשאי שלא ליטול ידיו לברכה ב"מוסף".

ג. רבן יוחנן בן זכאי התקין שלא יעלו הכהנים לדוכן עם נעליהם או סנדליהם, ואכן נוהגים להסירם לפני העלייה לדוכן. בחוץ לארץ, יש שנהגו לא להסיר הנעליים ולברך בעמידה לפני ארון הקודש מבלי לעלות לדוכן.

ד. אין מציאותו של הדוכן מעכבת את הברכה, הדוכן הוא הבימה הנמוכה שלפני ארון הקודש עליה עומדים הכהנים לברך את העם. גם במקום שאין דוכן חייבים לברך. נהגו לפרוס שטיח לרגלי הכהנים, וכן שלא יעלו יחפים, אלא בגרביים.

תרי"ג היום
תקנ"א. שלא תלין נבלתו, שנאמר: "לא תלין נבלתו על העץ" (דברים כא, כג).
תקנ"ב. שלא להחיות מכשף, שנאמר: "מכשפה לא תחיה" (שמות כב, יז).

הלכה יומית                                                    י"ט באב


מהלכות הלוואה
שו"ע וילק"י חו"מ ס' ל"ט

א. הנותן והמקבל הלוואה צריכים לעשות זאת בפני עדים או בשטר. אלה העושים זאת בלי עדים או שטר - לא נוהגים כהלכה ואין להם על מי לסמוך.

ב. החותם על שטר חוב צריך להקדים ולקרוא על מה הוא חותם, כיוון שלאחר החתימה אינו יכול לומר שלא קרא, או שלא הבין מה כתוב בשטר, וחתימתו מחייבת.

ג. מי שנתן הלוואה לחברו ואחר זמן מחל לו על הכסף שלא בפניו - המחילה מועילה ואינו יכול עוד לתבוע את ההלוואה.

ד. שטר חוב שכתובה בו ריבית מפורשת, ונעשה בלא "היתר עיסקא" - מותר לגבות בו רק את ה"קרן" בלבד. ואם כלל את סכום הקרן עם הריבית - השטר פסול.







תרי"ג היום
תקנ"ג. להלקות לרשע, שנאמר: "והפילו השופט והכהו לפניו" (דברים כה, ב).
תקנ"ד. שלא יוסיף בהלקאת הלוקה, שנאמר: "ארבעים יכנו לא יוסיף" (דברים כה, ג).

כ' באב                                    הלכה יומית


מדיני גניבה וגזילה
שו"ע וילק"י חו"מ ס' ש"ע

א. איזהו גנב, זה הלוקח ממון או רכוש של אחרים בסתר ובלא ידיעת הבעלים. ואיזהו גזלן - זה הלוקח ממון או רכוש בחוזקה, כנגד רצון הבעלים.

ב. אסור לגנוב או לגזול אפילו בפחות משווה פרוטה, בין מיהודי ובין מגוי, בין מגדול בין מקטן, ואפילו דרך שחוק, ואפילו על מנת להחזיר - אסור. צריך להיזהר מאד באיסור זה, שלא נחתם גזר הדין של דור המבול אלא על הגזל.

ג. יש להקפיד מאד בחינוך הקטנים שלא ייכשלו בעוון זה, ואפילו אם הם גונבים מההורים, יש לייסר אותם, שלא יתרגלו חלילה בדברים אלה. וכן ירחיקום מחברים רעים, כדי שלא ילמדו ממעשיהם.

ד. הנכנס לחנות וטועם מעט ממינים שונים, אם כוונתו לקנות - מותר, אך אם אין לו כוונה לקנות - הדבר אסור, ואיסור גזל בידו, כיוון שאין בעל החנות מוחל אלא למי שרוצה באמת לקנות.

תרי"ג היום
תקנ"ה. שלא יהרוג נקי באומדן דעת, שנאמר: "ונקי וצדיק אל תהרוג" (שמות כג, ז).
תקנ"ו. שלא לענוש אנוס, שנאמר: "ולנערה לא תעשה דבר" (דברים כב, כו).
---------------------------------------------------
לימוד היום לע"נ  שמואל עמנואלי בן דבורה  ז"ל
הלכה יומית                                                   כ"א באב


מדיני גניבה וגזילה
שו"ע וילק"י חו"מ ס' ש"ע

א. אסור לקנות מהגנב את החפץ שגנב, וכל הקונה דברים שנגנבו - הרי הוא מסייע בידי עוברי עבירה וגורם להם להמשיך לגנוב.

ב. בעל תשובה הזוכר שבהיותו קטן, לפני בר מצווה, גנב כסף ובזבז אותו לצרכים שלו, הרי עכשיו הוא פטור מלשלם, אף שהוא כבר גדול. ומכל מקום ממידת חסידות טוב שייתן איזה סכום צדקה לכפרתו.

ג. קלטות שנדפס עליהן "כל הזכויות שמורות", אם הושקע כסף להכנת הקלטות, כגון קלטות של מוזיקה ומקהלות - אסור לאדם להקליט מהם אפילו לצורך עצמו. אבל מותר להקליט שירים מהרדיו, או שירים בהופעה ציבורית שלא לשם מסחר, וכל שכן שמותר להקליט דברי תורה ומוסר.







תרי"ג היום
תקנ"ז. שלא לחוס על הורג חברו או חובל בו, שנאמר: "לא תחוס עינך עליו" (דברים יט, יג).
תקנ"ח. שלא לרחם על הדל בדין, שנאמר: "לא תשא פני דל"  (ויקרא יט, טו).
תקנ"ט. שלא להדר גדול בדין, שנאמר: "ולא תהדר פני גדול" (יקרא יט, טו).
---------------------------------------------------
לימוד היום לע"נ  רינה טייב בת קלימה  ז"ל
כ"ב באב                                 הלכה יומית


מדיני גניבה וגזילה
שו"ע וילק"י חו"מ סי' ש"ע

א. מי שנטל ידיו - אסור לו לנגב אותם במגבת חברו בלי רשותו.

ב. אסור לספרדים לקנות כרטיסי הגרלה, כגון מפעל הפיס וכדומה. כרטיסי הגרלה של ספורט למיניהם, שמשחקים בשבת - אסור אף לאשכנזים. מותר לעיתון לפרסם מודעות של מפעל הפיס אם העיתון מיועד גם לקוראים אשכנזים.

ג. אסור לאשה לקחת כסף מבעלה בלי ידיעתו ורשותו, אלא אם יש הסכמה ביניהם שתוכל לקחת מתי שתרצה.
הדין הוא שכל מה שקנתה אשה קנה בעלה, לפיכך המשכורת של האשה שייכת לפי ההלכה לבעלה, אלא שמפני שלום בית יש לנהוג בזה בחכמה ובתבונה.

ד. אשה המנהלת בית עסק - מותר לקנות ממנה בלי לשאול את בעלה, שבודאי מסכים עמה שתנהל את העסק לפי הבנתה.



תרי"ג היום
תק"ס. שלא להטות הדין על בעל עבירות, אע"פ שהוא חוטא, שנאמר: "לא תטה משפט אביונך בריבו" (שמות כ, ו).
תקס"א. שלא לעוות משפט, שנאמר: "לא תעשו עוול במשפט" (ויקרא יט, לה).
----------------------------------------------------------
לימוד היום לע"נ  יוסף חיון בן ג'וליה וחיים  ז"ל
הלכה יומית                                                     כ"ג באב


הלכות ברכת כהנים
שו"ע וילק"י סי' קכ"ח

א. כאשר בבית הכנסת יש לפחות שני כהנים, על החזן להכריז: "כהנים", שנאמר: "אמור להם", בלשון רבים. לכן כאשר נמצא רק כהן אחד, אין החזן אומר "כהנים", אלא הכהן מעצמו עולה לדוכן לברך.

ב. על החזן להקריא לכהנים את מלות הברכה אחת אחת ובקול. יש אומרים שאת המלה הראשונה, "יברכך", אין החזן מקריא לכהנים, אך טוב ונכון שיקריא להם גם מלה זו.

ג. יש נוהגים בשבתות של שמחה, שאין החזן מקריא לכהנים, אלא מכבדים בזה מישהו אחר בעל קול ונעימה, מנהג זה מותר ויסודו בהררי קודש. יש אצל יוצאי תימן שמכבדים את החשוב בקהל להקריא את פסוקי הברכה.

ד. יש להקפיד שהחזן יקריא מתוך סידור, ולא בעל פה. כן עליו לתת זמן לקהל לענות "אמן" ו"ברוך הוא וברוך שמו", ולא יתחיל במלה הבאה עד שיסיימו לענות.


תרי"ג היום
תקס"ב. שלא להטות משפט גר ויתום, שנאמר: "לא תטה משפט גר, יתום" (דברים כד, יז).
תקס"ג. לשפוט בצדק, שנאמר: "בצדק תשפוט עמיתך" (ויקרא יט, טו).
כ"ד באב                                 הלכה יומית


הלכות ברכת כהנים
שו"ע וילק"י סי' קכ"ח

א. בשעה שהכהנים מברכים את ישראל, על כל הציבור לעמוד כאשר פניהם כלפי הכהנים, הראש כפוף מעט ובלי להסתכל על הכהנים. יש להקשיב לברכה בשקט ולא  לומר פסוקים בזמן הברכה.

ב. הציבור צריך לעמוד לפני הכהנים ולא אחריהם, ואף אלה העומדים מצידי הדוכן צריכים להתקדם כדי שיהיו בכלל הברכה.

ג. בקהילות ידועות מתאספים הבנים והנכדים תחת טליתו של האבא או הסבא, והוא מניח ידיו על ראשיהם בזמן ברכת הכהנים. נכון שיקפידו גם במצב זה שיהיו פניהם לכיוון הכהנים, ולא יפנו להם את הגב, שהרי הכהנים הם המברכים.

ד. הנכנס לבית הכנסת לאיזה עניין ומצא את הציבור ב"ברכת כהנים", יעמוד וישמע את הברכה ולא יצא עד סופה. כן היושב ולומד ושמע ברכת כהנים יעמוד ויקשיב לברכה.


תרי"ג היום
תקס"ד. שלא לירא בדין מאיש זרוע, שנאמר: "לא תגורו מפני איש" (דברים א, יז).
תקס"ה שלא יקח שוחד, שנאמר: "ושוחד לא תיקח" (שמות כג, ח).
---------------------------------------------------
לימוד היום לע"נ  ר' יעקב טייב בן זמרודה  ז"ל
הלכה יומית                                                  כ"ה באב


הלכות ברכת כהנים
שו"ע וילק"י סי' קכ"ח

א. כאשר אין כהנים בבית הכנסת, אומר החזן את הנוסח: "אלוקינו ואלוקי אבותינו וכו'". אחרי כל פסוק של הברכה עונים: "כן יהי רצון". בסוף אומר החזן את הפסוק: "ושמו את שמי וכו'", והאשכנזים נהגו שלא לאומרו.

ב. הנמצא באמצע התפילה ושמע "ברכת כהנים" מציבור אחר, ראוי שיפסיק "בין הפרקים" כדי לשמוע את הברכה. אולם, אם הוא נמצא ב"שמונה עשרה" אינו צריך להפסיק, ואם רצה יכול להפסיק בין ברכה לברכה ולשמוע.

ג. יש פוסקים כי כמו שיש מצווה על הכהנים לברך את ישראל, כך יש מצווה על ישראל להתברך בברכת כהנים. לפיכך, רשאי אדם לעבור מבית כנסת שאין בו כהנים לבית כנסת שיש בו, כדי להתברך, ובלבד שלא יפגע במניין של בית הכנסת הקודם.

ד. אם היו מניין בתחילת חזרת השליח ציבור ויצאו מקצתם, אף כי צריך החזן להמשיך בברכות החזרה - הרי אין לכהנים לשאת כפיים במניין חסר.


תרי"ג היום
תקס"ו. שלא לישא שמע-שווא, שנאמר: "לא תשא שמע שווא" (שמות כג, א).
תקס"ז. שלא לקלל הדיינים, שנאמר: "אלהים לא תקלל"  (שמות כב, כז).
כ"ו באב                                  הלכה יומית


זמני ברכת כהנים
שו"ע וילק"י סי' קכ"ט

א. זמן ברכת כהנים הוא רק בשעות היום, ולא בלילה. לכן אם בתפילת מנחה של תענית ציבור הגיע החזן בחזרה לברכת כהנים, וכבר נעשה לילה - לא יִשאו הכהנים כפיהם. מכל מקום "בין השמשות" רשאים עדיין לשאת כפיים בברכה.

ב. בתענית ציבור נוהגים לברך ברכת כהנים גם ב"שחרית" וגם ב"מנחה". וזאת, רק ב"מנחה קטנה", לכן יש להקפיד להתחיל את התפילה לא לפני ארבעים דקות לפני השקיעה, כדי שיגיעו ל"ברכת כהנים" בתוך חצי שעה לשקיעה. יש נוהגים להתפלל "מנחה" החל מ"פלג המנחה" עם נשיאת כפיים ויש להם על מה שיסמכו.

ג. מהטעם האמור אין נושאים כפיים ב"מנחה" של יום כיפור, מפני שמתפללים אותה מבעוד יום. בזמן שאין נשיאת כפיים אין השליח ציבור אומר ב"חזרה": "אלוקינו ואלוקי אבותינו וגו'".

ד. ב"מנחה" של תענית ציבור, כל כהן שאינו מתענה לא ישא כפיו, אלא יצא לחוץ באותו זמן.


תרי"ג היום
תקס"ח. שלא לקלל הנשיא, שנאמר: "ונשיא בעמך לא תאור" (שמות כב, כז).
תקס"ט. שלא לקלל אדם משאר בני ישראל הכשרים, שנאמר: "לא תקלל חרש" (ויקרא יט, יד).
----------------------------------------------------------
לימוד היום לע"נ  סעדון עטיה בן אסתר  ז"ל
הלכה יומית                                                  כ"ז באב


הלכות תרומות ומעשרות
שו"ע וילק"י יור"ד סי' של"א

א. פסוקים רבים נאמרו בתורה על המצווה לתת תרומות ומעשרות מיבולי השדות. בכללם: "עשר תעשר את כל תבואת זרעך היוצא השדה שנה שנה".
   	
ב. מהמלים "שנה שנה" למדים על החובה להפריש תרומות ומעשרות מיבולי כל שנה בנפרד, ואין להפריש מיבולי שנה אחת על יבולי שנה אחרת.

ג. התחלת השנה אינה אחידה לכל היבולים. לדוגמא: פירות האילנות שחנטו (כלומר, התחלת הופעת הפרי) עד ט"ו בשבט, נחשבים כשייכים לשנה הקודמת, ואחרי ט"ו בשבט עד ט"ו בשבט בשנה הבאה, הם נחשבים כיבולי שנה זו. בירקות - כל מה שנקטף עד א' בתשרי נחשב שייך לשנה הקודמת ומה שיקטפו מראש השנה שייך לשנה זו. ויש עוד כללים בקביעת זמני השנה.

ד. דיני תרומות ומעשרות רבים ומורכבים, לכן בעלי השדות והסוחרים צריכים ללמוד אותם בצורה מסודרת ומדויקת. אנשי העיר חייבים להקפיד לקנות מחנויות העומדות תחת השגחה בזה. 


תרי"ג היום
תק"ע. להעיד בבית דין למי שיודע לו עדות, שנאמר: "והוא עד או ראה וגו'" (ויקרא ה, א).
תקע"א. לדרוש ולחקור העדים, שנאמר: "ודרשת וחקרת וגו'" (דברים יג, ט).
תקע"ב. שהעד בדיני נפשות לא יהיה דיין באותו עניין, שנאמר: "ועד אחד לא יענה בנפש למות" (במדבר לה, ל).
כ"ח באב                                הלכה יומית


תרומות ומעשרות שחייבים להפריש
שו"ע וילק"י יור"ד סי' של"א

התרומות והמעשרות לפי סדר הפרשתם:

א. "תרומה גדולה" - ניתנת לכהנים מיבולי כל שנה. הכמות שיש לתת לתרומה זו לא קבועה בתורה, ובימינו די במשהו.

ב. "מעשר ראשון" - ניתן ללויים מכל היבולים, אחרי תרומה גדולה. הכמות - 10%.

ג'. "תרומת מעשר" - מפריש הלוי לכהנים עשרה אחוזים מ"מעשר ראשון" שקיבל  מהישראלי.

ד. "מעשר שני" - ממה שנשאר אחרי "מעשר ראשון" מפריש בעל השדה לעצמו עשרה אחוז. כמות זו הוא יאכל בירושלים בעלותו לרגל. מעשר זה מפרישים רק בשנים א' ב' ד' וה' של השמיטה. בימינו "פודים" מעשר זה על פרוטה.

ה'. "מעשר עני" - מפריש בעל השדה למען העניים, והוא מופרש בשנה השלישית והשישית,  השנים שלא מפרישים בהם "מעשר שני".

תרי"ג היום
תקע"ג. שלא שיקום דבר על פי עד אחד, שנאמר: "לא יקום עד אחד באיש וגו'"  (דברים יט, טו).
תקע"ד. שלא יעיד מי שהוא בעל עבירה, שנאמר: "אל תשת ידך עם רשע וגו'" (שמות כג, א).
תקע"ה. שלא יעיד קרוב, שנאמר: "לא יומתו אבות על בנים" (דברים כד, טז).
----------------------------------------------------------
לימוד היום לע"נ  יוסף הכהן בן ליזה  ז"ל
הלכה יומית                                                  כ"ט באב


תרומות ומעשרות בארץ ובחו"ל
שו"ע וילק"י יור"ד ס' של"א

א. מצוות תרומות ומעשרות היא מצווה שאפשר לקיים רק בארץ ישראל. לכן מי שגר בחו"ל ורוצה לזכות במצווה זו, יכול למנות שליח, אדם שחי בארץ, לקיים את המצווה בשליחותו.

ב. פירות חו"ל שהובאו לארץ ישראל, אם נגמרה מלאכתם בחו"ל, הרי הם פטורים מעיקר הדין מכל תרומות ומעשרות. אבל אם נגמרה מלאכתם בארץ - הם חייבים בתרומות ומעשרות. במקרה של ספק היכן "נגמרה מלאכתם" - יש לעשות שאלת חכם. 

ג. פירות הארץ שנשלחו לחו"ל - חייבים בתרומות ומעשרות.

ד. פירות משדה של גוי בארץ, אם נגמרה מלאכתם בידי יהודי - חייבים בתרומות ומעשרות, עם ברכה. 






תרי"ג היום
תקע"ו. שלא יעיד בשקר, שנאמר: "לא תענה ברעך עד שקר"  (שמות כ, טז).
תקע"ז. לעשות לעד זומם כאשר זמם, שנאמר: "ועשיתם לו כאשר זמם" (דברים יט, יט).
תקע"ח. לעשות על פי התורה שיאמרו בית הדין הגדול, שנאמר: "על פי התורה אשר יורוך" (דברים יז, יא).
ל' באב                           ראש חודש אלול


נזקי הדיבור
עפ"י רמב"ם הלכות דעות פ"ז

א. כמו שאסור להכניס לפה דברים שאינם כשרים, כך אסור להוציא מן הפה דיבורים שאינם כשרים. וחמור יותר זה המוציא מן המכניס, שהאוכל מאכל אסור פוגם בנפשו שלו, ואילו המדבר על אחרים פוגם בנפשו שלו וגם גורם נזק לאחרים.

ב. המדבר בחברו עובר על מצוות לא תעשה מן התורה, שנאמר: "לא תלך רכיל בעמך". ועוון גדול הוא זה, שעלול להביא להרוג נפשות רבות בישראל, ומטעם זה כתבה התורה מיד אחרי פסוק זה את הפסוק: "ולא תעמוד על דם רעך".

ג. לא רק המדבר לשון הרע חוטא, אלא גם השומע והמקבל. אמרו רבותינו: "שלושה לשון הרע הורגת: האומרו, והמקבלו וזה שאומר עליו. והמקבלו יותר חמור מן האומרו".

ד. אין הבדל אם הוא מספר את הדברים על חברו בפניו, או שלא בפניו. ואפילו אם הדבר ידוע כבר לרבים יש איסור לספר אותו, אם גורם בכך להגדלת מספר היודעים.

תרי"ג היום
תקע"ט. שלא לסור מדברי בית-הדין הגדול, שנאמר: "לא תסור מן הדבר אשר יגידו לך" 
(דברים יז, יא).
תק"פ. שלא להוסיף על התורה, שנאמר: "לא תוסף עליו" (דברים יג, א).
תקפ"א. שלא לגרוע מכל המצוות, שנאמר: "ולא תגרע ממנו" (שם).
ראש חודש                                                          א' באלול


נזקי הדיבור
עפ"י רמב"ם הלכות דעות פ"ז

ארבע דרגות בהולך רכיל, זו חמורה מזו:

א. רכיל - כגון זה המספר ואומר: "כך אמר פלוני", "כך וכך שמעתי על פלוני" וכדומה. ואף על פי שהוא אומר אמת - הרי זה מחריב את העולם.

ב. לשון הרע - זה המספר דברים בגנות חברו, ואף על פי שאומר אמת.

ג. המוציא שם רע  - זה המספר בגנות חברו דברים שיש בהם שקר.

ד. בעל לשון הרע - והוא חמור מכולם, שרגיל במידה רעה זו של סיפור לשון הרע על אחרים.

ה. אלו, בעלי לשון הרע, אסור לגור בשכנותם, וכל שכן לשבת עמהם ולשמוע את דבריהם. אמרו חז"ל: לא נחתם גזר דין על אבותינו במדבר אלא על לשון הרע לבד.

תרי"ג היום
תקפ"ב. שלא לקלל אב ואם, שנאמר: "ומקלל אביו ואמו מות יומת" (שמות כא, יז).  
תקפ"ג. שלא להכות אב ואם, שנאמר: "ומכה אביו ואמו מות יומת"  (שמות כא, טו). 
תקפ"ד. לכבד אב ואם, שנאמר: "כבד את אביך ואת אמך" (שמות כ, יב).
----------------------------------------------------------
לימוד היום לע"נ  אגדס מולה אהרון בת כוכבה  ז"ל
ב' באלול                              הלכה יומית


נזקי הדיבור
עפ"י רמב"ם הלכות דעות פ"ז

יש דיבורים אסורים שהם "אבק לשון הרע", ואף בהם כמה סוגים:

א. כגון האומר: "מי היה אומר שפלוני יהיה כמו שהוא עכשיו!", או: "שיתקו מפלוני. איני רוצה להודיע מה היה ומה קרה לו", וכיוצא בדברים אלה.

ב. אין לספר בטובת חברו בפני השונאים אותו, שזה גורם להם שיספרו בגנותו. ועל דבר זה אמר שלמה המלך: "מברך רעהו בקול גדול… קללה תחשב לו", שמתוך טובתו בא לידי רעתו.

ג. המספר לשון הרע בדרך שחוק וקלות ראש. הוא שאמר עליו שלמה בחכמתו: "…היורה זיקים, חיצים ומוות…" ואמר: "הלא משחק אני", (סתם בצחוק).  

ד. המספר לשון הרע בדרך רמאות. והוא, המספר לתומו, כאילו אינו יודע שהוא אומר לשון הרע.


תרי"ג היום
תקפ"ה. ליראה אב ואם, שנאמר: "איש אמו ואביו תיראו" (ויקרא יט, ג).
תקפ"ו. שלא יהיה הבן סורר ומורה על קול אבי ואמו, שנאמר: "בננו זה סורר ומורה" 
(דברים כא, כ).
הלכה יומית                                                        ג' באלול


"לא תקום ולא תיטור"
רמב"ם הלכות דעות פ"ז

א. הנוקם בחברו עובר על מצוות לא תעשה מן התורה, שנאמר: "לא תקום", והיא מידה רעה עד מאד. אלא - ראוי לו לאדם להיות מעביר על מידותיו בכל ענייני העולם, שהכל דברי הבל והבאִי, ולא כדאי לנקום עליהם.
   כיצד היא הנקימה? כגון שאמר ראובן לשמעון חברו: "השאילני קרדומך", ושמעון אמר לו: "איני משאילך".
לאחר זמן היה שמעון צריך לשאול משהו מראובן, ואז אמר לו ראובן: "איני משאיל לך כדרך שאתה לא השאלת לי" - הרי זה נוקם.  אלא - ייתן ראובן לשמעון את מבוקשו בלב שלם. 

ב. כל הנוטר לאדם מישראל עובר על מצוות לא תעשה מן התורה, שנאמר: "ולא תיטור את בני עמך".
   כיצד היא הנטירה? כגון שאמר ראובן לשמעון: "השאילני קרדומך", ושמעון לא רצה להשאיל לו. לאחר זמן היה צריך שמעון לשאול משהו מראובן, וראובן אמר לו: "הנה לך מה שאתה מבקש, ואני לא כמוך שלא השאלת לי". הרי זה עובר על "לא תיטור". אלא - ימחוק הדבר מלבו, שכל זמן שהוא נוטר הדבר בלבו עלול לבוא לידי נקימה, לפיכך הקפידה התורה על הנטירה.

תרי"ג היום
תקפ"ז. להתאבל על הקרובים, ואפילו כהן מטמא, ואין להתאבל על הרוגי בי"ד ומצוות קבורה ביום במיתה, שנאמר: "לה יטמא" (ויקרא כא, ג).
---------------------------------------------------
לימוד היום לע"נ  אליהו בן לולו ומנשה דשת  ז"ל
ד' באלול                              הלכה יומית


היחס ליתום ולאלמנה
רמב"ם הלכות דעות פ"ו

א. חייב אדם להיזהר ביתומים ואלמנות, מפני שנפשם שפלה ורוחם נמוכה. ואף על פי שהם בעלי ממון, ואפילו אלמנתו של מלך ויתומיו, שנאמר: "כל אלמנה ויתום לא תענון".

ב. כיצד יש לנהוג עמהם?  
ידבר אליהם אלא ברכּוּת ובכבוד, לא יכאיב גופם בעבודה, ויחוס על ממונם. וחלילה לא יקניטם או יכאיב את ליבם וכיוצא באלו. ברית כרת להם ה' יתברך, שכל זמן שהם צועקים בגלל חמס שנעשה להם - מיד הם נענים, שנאמר: "כי אם צעוק יצעק אלי - שמוע אשמע צעקתו".

ג. במה דברים אמורים, שציער אותם או פגע בהם לצורך עצמו, אבל אם עשה זאת לטובתם, כגון המורה המעניש את תלמידו, כדי להוליכו בדרך ישרה, הרי זה מותר. ועם זאת, לא יתנהג אליהם כמו אל כל אדם, אלא ינהלם בנחת וברחמים. 

ד. יתום לעניין מצווה זו, הוא יתום מאב או יתום מאם, כל זמן שהוא זקוק לאדם גדול שיסמוך עליו ויטפל בו, ועד שיוכל לעמוד ברשות עצמו.

תרי"ג היום
תקפ"ח. שלא יטמא כהן גדול לקרובים, שנאמר: "לאביו ולאמו לא יטמא" (ויקרא כא, יא).
תקפ"ט. שלא יכנס לאהל המת, שנאמר: "ועל כל נפשות מת לא יבוא" (שם).
---------------------------------------------------
לימוד היום לע"נ  שלמה (מומו) תשובה בן יעקב וכיריה  ז"ל
הלכה יומית                                                       ה' באלול


אהבת ה' ויראתו
רמב"ם יסודי התורה פ"ב

א. מצווה מן התורה לאהוב את ה' יתברך וליִראה אותו, שנאמר: "ואהבת את ה' אלוקיך וכו'" ונאמר: "את ה' אלוקיך תירא".

ב. ואיך היא הדרך לאהבתו ויראתו?
בשעה שיתבונן האדם במעשי ה' וברואיו הנפלאים והגדולים, יראה בהם את חכמתו שאין ערוך אליה ואין לה קץ, מיד הוא אוהב ומשבח ומפאר, וכן מתאווה תאווה גדולה לדעת את ה', 
כמו שאמר דוד המלך: "צמאה נפשי לא-ל חי".
וכאשר הוא חושב בדברים אלו, מיד הוא נרתע לאחוריו וירא ומפחד. וכן מבין שהוא יצור קטן ושפל בעל דעת קלה ומעוטה העומד לפני תמים דעות. כמו שאמר דוד המלך: "כי אראה שמיך מעשה אצבעותיך ... מה אנוש כי תזכרנו וכו'".

ג. בזמן שהאדם חוזר ומתבונן בדברים אלה, של הבריאה המופלאה, יראה חכמתו של הקב"ה בכל היצורים וכל הברואים, יוסיף בזה אהבה לה', ותצמא נפשו ויכסוף בשרו לאהוב עוד ועוד את ה' ברוך הוא. 


תרי"ג היום
תק"צ.  שלא יטמא כהן הדיוט אלא לקרובים בלבד, שנאמר: "לנפש לא יטמא בעמיו" (שם, א).
תקצ"א. למנות מלך מישראל, שנאמר: "שום תשים עליך מלך" (דברים יז,  טו).
ו' באלול                               הלכה יומית


מצוות קידוש ה'
רמב"ם הלכות יסודי התורה פ"ה

א. כל ישראל מצוּוִים על קידוש השם, שנאמר: 
"ונקדשתי בתוך בני ישראל".

ב. אם אנסו אדם לעבור על אחת משלושת העבירות החמורות, והן: עבודה זרה, גילוי עריות ושפיכות דמים, ואם לא - יהרגוהו, הרי זה ייהרג על קידוש ה', ולא יעשה את העבירה.

אבל, בשאר עבירות - יעשה את העבירה ולא ייהרג. אלא אם היה זה בשעת השמד  של ההעברה זדונית על הדת, שאז צריך להיהרג על קידוש ה' ולא יעבור גם על עבירות קלות.

ג. כן יכול אדם לקדש את ה' יתברך במעשיו והנהגתו הישרה, כגון שיהיה דיבורו בנחת עם הבריות, ומקבלם בסבר פנים יפות ומכבד אותם. וכן נושא ונותן באמונה ועוסק תמיד בתורה וקיום מצוות, עד שיהיו הכל משבחים אותו ואוהבים אותו, הרי זה קידש את השם. ועליו נאמר: "ישראל אשר בך אתפאר".


תרי"ג היום
תקצ"ב. שלא למנות המלך מקהל גרים, שנאמר:  "לא תוכל לתת עליך איש נוכרי" (דברים יז, טו).
תקצ"ג. שהמלך לא ירבה לו נשים, שנאמר: "ולא ירבה לו נשים וגו'" (שם, יז).
---------------------------------------------------
לימוד היום לע"נ  נורה כהן בת רינה ויעקב טייב  ז"ל  ולע"נ  מאיר ארוש בן מננו  ז"ל
הלכה יומית                                                          ז' באלול


דיני קריאת התורה
שו"ע וילק"י סי' קמ"ד

א. בשבת ראש חודש או במועדים, ימים שצריכים לקרוא בתורה בעניינים שונים, יש להוציא עוד ספרי תורה לפי הצורך, ולא לגלול את הספר הראשון ממקום למקום, שאין זה מכבוד הציבור. עם זאת, אם יש להם רק ספר אחד כשר, מותר לגלול אותו.

ב. אם הוציאו ספר התורה ונמצא שאינו עומד במקום הנכון לקריאה, אסור להחזירו להיכל ולהוציא אחר במקומו, אלא יגללו אותו למקום הנכון ויקראו בו.

ג. "ספר ההפטרות" העשוי כמו ספר תורה, מותר להניחו בהיכל ספרי התורה. כמו כן מותר להניח בהיכל תשמישי קדושה אחרים, כגון: "רימונים", "אצבעות קריאה" וכדומה.

ד. אין להתיר הנחת "רימונים" של ספר התורה על ספר ההפטרות, כי צריך להגדיל קדושת ספר התורה על פני שאר ספרים. כמו כן נכון שלא להגביה כלל את ספר ההפטרות בשעה שמגביהים את ספר התורה.

תרי"ג היום
תקצ"ד. שלא ירבה לו המלך סוסים, שנאמר: "לא ירבה לו סוסים" (דברים יז, יז)
תקצ"ה. שלא ירבה לו כסף וזהב, שנאמר: "וכסף וזהב לא ירבה לו" (שם, יז).
--------------------------------------------
לימוד היום לע"נ  משה גואטה בן זמרדה  ז"ל
ח' באלול                              הלכה יומית


דיני ההפטרה
שו"ע וילק"י סי' קמ"ד

א. העולה ל"מפטיר" מברך את ברכות ההפטרה וקורא אותה בקול רם. הקהל קוראים את ההפטרה בלחש עם הקורא בקול. יש לדקדק בקריאת ההפטרה גם בטעמים, ולכן הרוצה לקרוא ההפטרה חייב להתכונן, כדי שיקרא כהלכה.

ב. ספרדי המתפלל עם האשכנזים וכיבדוהו ל"מפטיר" צריך לקרוא במבטא הספרדי, ובמיוחד שלא לשנות מצורת קריאת שם ה'. וכן להפך, כאשר אשכנזי מתפלל במניין ספרדי.

ג. מי שכבר עלה לתורה באותו מניין, אינו רשאי לעלות גם לעליית מפטיר. אבל, אם אין אדם אחר שיודע לקרוא את ההפטרה כהלכה - מותר להעלותו גם ל"מפטיר".

ד. אם טעו וקראו הפטרה שאינה נכונה, ונזכרו תוך כדי קריאה, יעברו לקרוא את ההפטרה הנכונה, מבלי לחזור ולומר את הברכה שלפני ההפטרה. אם נזכרו בטעות אחרי הברכות האחרונות - לא יצאו ידי חובה, וצריכים לחזור ולקרוא את ההפטרה הנכונה בלי ברכות.

תרי"ג היום
תקצ"ו. להחרים שבעה עממים, שנאמר: "כי החרם תחרימם" (דברים כ, יז).
תקצ"ז. שלא להחיות מהם כל נשמה, שנאמר: "לא תחיה כל נשמה" (שם, טז).
תקצ"ח. למחות זרעו של עמלק, שנאמר: "תמחה את זכר עמלק" (דברים כה, יט).
------------------------------------------
לימוד היום לע"נ  שלמה חסון בן מסעודה  ז"ל  ולע"נ  רבי כליפא ג'רמון  ז"ל
הלכה יומית                                                       ט' באלול


מדיני קריאת התורה
שו"ע וילק"י סי' קמ"ה-ו

א. בזמן קריאת התורה מותר לציבור לשבת. יש המחמירים לעמוד,  והם רשאים לשבת בין עולה לעולה.

ב. אסור לדבר בזמן קריאת התורה, ואפילו בדברי תורה. אבל בין גברא לגברא מותר ללמוד או לקרוא בלחש.

ג. אסור לצאת מבית הכנסת בזמן הקריאה, אבל במקרה הצורך - מותר לצאת בין גברא לגברא. אם כשחזר מצא שהפסיד חלק מהקריאה, אינו חייב להשלים את החסר ע"י שיחפש בית כנסת אחר שבו עוד לא קראו את הקטע שהפסיד. 

ד. בתי כנסת בהם הרב או חתן הבר מצווה אומר דרשה, נכון שיעשו זאת לאחר ברכות ההפטרה. עם זאת, אם עשו זאת בין העליות, יש להם על מה לסמוך, אך יש תחילה יש לסגור את ספר התורה ולא להסתפק בפריסת המטפחת עליו.




תרי"ג היום
תקצ"ט. לזכור מה שעשה לנו עמלק, שנאמר: "זכור את עשה לך עמלק" (דברים כה, יז).
ת"ר. שלא לשכוח מעשיו הרעים של עמלק, שנאמר: "לא תשכח" (שם, יט).
י' באלול                               הלכה יומית


מצוות מעקה
שו"ע וילק"י

א. מצוות עשה מן התורה לעשות מעקה לגג. ומי שאינו עושה עובר על מצוות עשה וגם על: "לא תשים דמים בביתך". חובת מעקה אינה רק בגגות, אלא בכל מקום שאפשר להיכשל בו ולבוא לידי סכנה, כגון בור בחצר וכדומה. 

ב. העולה על גג שאין לו מעקה, ונזהר שלא ייפול, אינו עובר על איסור, ואפילו לא מדרבנן.

ג. אין חייב במעקה אלא גג של בית מגורים שמשתמשים בו באופן קבוע. בית שהוא קטן מארבע אמות על ארבע אמות - כארבע מטרים מרובעים - אינו חייב במעקה. וכן גג שאי אפשר להשתמש בו, כגון גג רעפים, אין בו חיוב מעקה. 

ד. גובה המעקה צריך להיות לפחות עשרה טפחים - כ-80 ס"מ, ויש מחמירים מטר אחד. ישתדל אדם לעשות מצווה זו בעצמו ולא ע"י שליח. מכל מקום מותר ע"י שליח, אלא שיש אומרים שאין לעשות המעקה ע"י נוכרי. מותר לבנות מעקה אפילו ביום תשעה באב, כיוון שיש כאן מצווה למנוע סכנה.


תרי"ג היום
תקצ"ב. שלא למנות המלך מקהל גרים, שנאמר: "לא תוכל לתת עליך איש נוכרי" (דברים יז, טו).
תקצ"ג. שהמלך לא ירבה לו נשים, שנאמר: "ולא ירבה לו נשים וגו'" (שם, יז).

הלכה יומית                                                 י"א באלול


דיני מניעת היזק
שו"ע וילק"י יו"ד

א. כל דבר שיכול לגרום נזק, או סכנה, צריך להסיר אותו, שנאמר: "הישמר לך ושמור נפשך". ואם השאיר את המצב המסוכן, ביטל מצוות עשה ועבר על "לא תשים דמים בביתך".

ב. דוגמאות לדברים מסוכנים: חוט חשמל פתוח, סולם רעוע או גדר הנוטה ליפול. 
בכלל זה גם החובה שהבלמים של המכונית יהיו תקינים, וכן שאר חלקי הבטיחות, והשמירה על חוקי התנועה.

ג. בימת בית הכנסת שהיא גבוה שמונים ס"מ ומעלה, יש לעשות לה מעקה גמור בגובה עשרה טפחים - 80-100 ס"מ. נוהגים לעשות מעקה גם לבימות נמוכות יותר.

ד. בדירה שיש בה ילדים קטנים יש לעשות סורגים לחלונות, וכן יש להגביה המעקה של המרפסות באופן שילדים לא יבואו לידי סכנה.



תרי"ג היום
תר"ג. שלא לדרוש שלום מעמון ומואב, בלבד, כשצרים עליהם, שנאמר: "לא תדרוש שלומם וטובתם" (דברים כג, ז).
תר"ד. שלא להשחית אילני מאכל במצור, שנאמר: "לא תשחית את עצה" (דברים כ, יט).
----------------------------------------------------------
לימוד היום לע"נ רפאל בן רחל ברזילי /  יצחק זקי הלחמי /  משה מולה אהרון בן צביה ז"ל
י"ב באלול                            הלכה יומית


מצוות איסור עורלה
שו"ע וילק"י יו"ד ס' רצ"ד

א. פירות שלושת השנים הראשונות של העצים הם עורלה ואסורים באכילה ובכל הנאה אחרת לעולם.

ב. ספירת השנים אינה מזמן הפירות הראשונים, אלא מזמן הנטיעה. אין סופרים שלוש שנים מלאות מיום ליום, אלא - עץ שנטעו אותו לפחות 44 יום לפני ראש השנה - ימים אלה נחשבים לשנה, וסופר עוד שנתיים. מכל מקום, ראש השנה לאילנות בזה הוא ט"ו בשבט, וכל פרי שחנט עד יום זה נחשב כשייך לשנה הקודמת.

ג. פירות השנה הרביעית נקראים "נטע רבעי", והם טעונים "פדיון" לפני אכילתם, כמו בפדיון מעשר שני. ואחר שנפדו אינם חייבים בתרומות ומעשרות.

ד. בכל ספק בעניין זה יש להחמיר, או לעשות שאלת חכם.





תרי"ג היום
תר"ה. להתקין "יד" שיצאו בו מן המחנה להפנות בו, שנאמר: "ויד תהיה לך וגו'" (דברים כג, יג).


הלכה יומית                                                    י"ג באלול


הברכות על פירות מיוחדים
שו"ע וילק"י

אבוקדו מרוסק  -  "העץ"	כדורי פלפל מחומוס  -  "אדמה"
אגוז קשיו - "אדמה"	פופקורן  - "אדמה"
אננס  -  "אדמה"	פטריות  - "שהכל"
ארטישוק  - "אדמה"	פיצה שנילושה במים - "המוציא"
בוטנים מצופים, מפריד הציפוי 
ומברך "אדמה"	פיצה שנילושה בחלב וכדומה - "מזונות"
בוטנים אמריקאים -  "מזונות"	פשטידה - בצק ממולא  - "המוציא"
במבה  -  "אדמה"	"פירה" תפוחי-אדמה - "אדמה"
בננה מרוסקת - "אדמה"	פפיה - "אדמה"
גרעיני אבטיח ומילון  -  "שהכל"	פריכיות אורז - "אדמה"
גרעיני דלעת וחמנייה  -  "אדמה"	צ'יפס - "אדמה"
חיטה תפוחה (שלווה) - "אדמה"	צנימים - "המוציא"
חמין - "אדמה"	קוגל אטריות - "מזונות"
טחינה - "שהכל"	כופתאות - קניידלך - " מזונות"
לחם מטוגן, פחות מכזית  - "מזונות"	קציצות עם פירורים - "שהכל"
מישמש מרוסק "לדר" - "שהכל"	שומשום, גם המודבק בסוכר - "אדמה"
מרציפן שקדים - "העץ"	שניצל עם קמח  - "שהכל"
מרק עם ירקות  - "אדמה"	מרק פירות עם פירות  - "העץ"
מרק עם אטריות  - "מזונות"	סברס - צבר - "העץ"




תרי"ג היום
תר"ו.  להתקין יתד לחפור בו, שנאמר: "ויתד תהיה לך על אוזנך" (דברים כג, יד).
----------------------------------------------------------
לימוד היום לע"נ  אמיליה (מרים) לביא בת נינה למשפ' עזרא  ז"ל
י"ד באלול                            הלכה יומית


מהלכות צניעות
שו"ע אבה"ע וילק"י סי' א'

א. אין לאדם להסתכל על נשים האסורות עליו, לשם הנאה, ואפילו באצבע הקטנה שלה אסור. אבל אם אינו מסתכל דרך הנאה, אלא באקראי, אין בזה איסור מצד הדין.

ב. מעיקר הדין מותר לאשה לגלות חלק מהיד שבין כף היד לבין המרפק, באופן שהמרפק עצמו מכוסה. והמחמירות לכסות עד כף היד, כדרך בנות ישראל הצנועות, תבוא עליהן ברכת טוב.

ג. אשה נשואה חייבת לכסות ראשה, ואין לה לצאת לחוץ בשיער מגולה. על פי הדין מותר לאשה להיות בביתה בגילוי ראש, כשאין שם אנשים אחרים, אבל ראוי מאד שלא תלך גם בבית בגילוי ראש.

ד. המנהג שבנות רווקות הולכות בגילוי ראש גם ברשות הרבים. אבל בזמן שמתפללות, או מברכות ומזכירות שם שמים, מכסות הראש.



תרי"ג היום
תר"ז. למשוח כהן, לדבר באוזני אנשי הצבא בשעת מלחמה, שנאמר: "וניגש הכהן ודיבר אל העם" (דברים כ, ב).

הלכה יומית                                                 ט"ו באלול


מהלכות צניעות
שו"ע אבה"ע וילק"י סי' א'

א. בעניין פאה נוכרית, מנהג בכל הקהילות הספרדיות לאסור הליכה בהן ברשות הרבים, ורק לאחרונה למדו זאת מחלק הקהילות האשכנזיות. לכן יש להזהיר על כך, ובפרט כאשר הפאות נעשות כיום במומחיות עד שלא ניכר כלל שהן פאות. גם גדולי הרבנים האשכנזים התריעו עליהן.

ב. אשה המתעקשת לחבוש פאה, יש לבעלה להשפיע עליה בדרכי נועם. ואם לא השפיע והדבר כבר קשור ל"שלום בית", יכול להציע לה שכאשר היא יוצאת לרשות הרבים תלבש כובע על הפאה, וברשות היחיד תחזור ללכת עם הפאה בלבד.

ג. נשים הנוהגות לגלות חלק משערות ראשן לצד המצח, כאורך אצבע או שתיים - אין למחות בידן, שכן מנהגינו.

ד. מותר לחכם לתת ידיו למעלה מראש האישה באוויר כדי לברכה, ובלבד שלא יגע בשערות.




תרי"ג היום
תר"ח. שיהיו המארש אשה או הבונה בנין או הנוטע כרם שמחים בקניינם שנה תמימה, וחוזרים מן המלחמה, שנאמר: "נקי יהיה לביתו שנה אחת" (דברים כד, ה).
ט"ז באלול                           הלכה יומית


מהלכות צניעות
שו"ע אבה"ע וילק"י סי' א'

א. אף שמעיקר הדין אין איסור לשבת ליד אישה באוטובוס או ברכבת אם לא נוגעים זה בזה כלל, מכל מקום מנהג בנות ישראל הצנועות להימנע מכך. וכן ראוי לנהוג, בפרט אם האישה היושבת לידו אינה לבושה בצניעות.

ב. אסור לאישה לתת את ידה ללחוץ ידי האיש, ואף לא בדרך נימוס וכבוד.

ג. אסור לנשים לרקוד לפני הכלה במקום שאין מחיצה המפרידה בינן לבין הגברים.

ד. בנות שהגיעו לגיל אחת עשרה שנים לא ישירו בפני אנשים. אבל כשהדבר נעשה במסגרת מצומצמת של המשפחה, והבנים והבנות שרים יחד באופן שקול הבנות אינו גובר על קול הבנים, יש להקל בדבר, ואף אם נוכח שם החתן או הגיס.





תרי"ג היום
תר"ט. שהמארש, הבונה והנוטע כרם לא יצאו אפילו לצורכי ציבור ולצורכי הגדוד והדומה להם, שנאמר: "ולא יעבור עליו לכל דבר" (דברים כד, ה).
---------------------------------------------------
לימוד היום לע"נ  זהבה חסון בת פקיה ומשה  ז"ל 
הלכה יומית                                                    י"ז באלול


איסור "ייחוד"
שו"ע וילק"י אהע"ז ס' כ"ב

א. אסור לאדם להתייחד עם אשה, כלומר - להיות יחד איתה במקום סגור ונפרד. זאת, בין אם היא נשואה ובין שאינה נשואה, בין צעירה ובין מבוגרת.

ב. מותר לאיש להתייחד עם אמו או עם נכדתו, אף אם היא נשואה, וכן מותר לאשה להתייחד עם אביה. גם אח עם אחותו מותר, אך לא בדרך קבע.

ג. מעלית חשמלית שזמן נסיעתה פחות משלוש דקות, מותר להתייחד שם עם אשה, אבל אם היא לבושה בבגדי פריצות, נכון שלא יעלה עמה במעלית.

ד. חדר שהדלת שלו פתוחה לרשות הרבים או לחדר מדרגות וכדומה, אין בזה איסור "ייחוד" כל זמן שהדלת לא סגורה.






תרי"ג היום
תר"י.  שלא לערוץ ולחזור לאחור בשעת מלחמה, שנאמר: "לא תערוץ מפניהם" (דברים ז, כא).

י"ח באלול                           הלכה יומית


מנהגי קדושה וטהרה
שו"ע וילק"י סי' ב'

א. צריך אדם להרגיל עצמו להתפנות בוקר וערב, וכן יבדוק עצמו לפני התפילות, שיהיה גופו נקי.

ב. יש להיזהר שלא ללבוש שני בגדים יחד, כי גורם הדבר לשכחה. ויש מחמירים אף בנעליים הנמצאים בתוך ערדליים.

ג. יש להקפיד להתחיל בצד ימין בנעילת הנעליים ולבישת הבגדים. בקשירת השׂרוכים מתחילים בצד שמאל.
   לפי האר"י ז"ל יש להקפיד בזה גם ברחיצה. 

ד. בעל תשובה הרוצה לסגף עצמו בהליכה יחף לכפרת עוונותיו, יש לייעץ לו שלא ינהג כך, וכי התיקון הטוב ביותר לנשמתו הוא להרבות בלימוד התורה יותר ויותר.

ה. לא ילך אדם יחף ולא ישב על אדמה,  על קרקע מרוצפת - מותר, אך טוב להניח למטה בגד כלשהו להפסק.



תרי"ג היום
תרי"א.  דין יפת-תואר, שנאמר: "וראית בשביה אשת יפת תואר וגו'" (דברים כא, יא).


הלכה יומית                                                 י"ט באלול


מדיני הסליחות
שו"ע וילק"י סי' תקפ"א

א. מנהג הספרדים לומר "סליחות" מראש חודש אלול עד יום הכיפורים. זאת, לפי המסורת שמשה רבנו עלה להביא את הלוחות השניות בראש חודש אלול וירד ביום הכיפורים. הימים הללו היו ימי רצון לעם ישראל, שבסופם אמר ה': "סלחתי כדבריך".
	
ב. הזמן הראוי ביותר לסליחות הוא מחצות לילה ואילך, אבל עד חצות אין לומר סליחות ולא י"ג מידות.

ג. השומע סליחות בשידור ישיר מהרדיו אחר חצות לילה - עונה "י"ג מידות" ו"אמן", ואם השידור מהקלטה - אינו עונה.

ד. קהל שאי אפשר להם להשכים קוּם, יכולים לומר הסליחות בשעות הבוקר המוקדמות או לפני תפילת מנחה.

ה. ההולך לישון אחר חצות לילה, נכון שיאמר קצת סליחות לאחר אמירת תיקון חצות, שמעלת תיקון חצות גדולה מאמירת סליחות ומתפילה ב"נץ".


תרי"ג היום
תרי"ב. ש"היפת-תואר" לא תימכר ולא יכבשנה לעבדות, שנאמר: "לא תימכר" (דברים כא, יד).
תרי"ג.  שלא יכבוש היפת-תואר לעבדות, שנאמר: "לא תתעמר בה וגו'" (דברים כא, יד).
------------------------------------------
לימוד היום לע"נ  אהרן מוסקוביץ בן קרולינה וישראל  ז"ל,  לע"נ  רבקה בת חריסי ברזילי  ז"ל
ולע"נ  מרים (מריה) ברנס בת שמחה (מחו)  ז"ל
כ' באלול                              הלכה יומית


מדיני ה"סליחות"
שו"ע וילק"י סי' תקפ"א

א. אמירת הסליחות צריכה להיות בכוונה ובהכנעה, במיוחד באמירת שלוש עשרה המידות. צריך אדם להבין מה שמוציא מפיו, וכן ייתן אל לבו לפשפש במעשיו לחזור בתשובה ולהוסיף מעשים טובים.

ב. האומר סליחות ביחיד - אינו רשאי לומר י"ג מידות של הפסוק "ויעבור", מפני שנחשב כדבר שבקדושה שצריך לו מניין. אבל, יכול לקרוא את הפסוק כקורא בתורה בטעמים. כמו כן יש לומר במניין את הסליחות הכתובות בשפה הארמית, כגון "רחמנא", "מחי ומסי" וכו'.

ג. יש להקפיד לומר את ברכות השחר וברכות התורה לפני הסליחות, כיוון שאין לומר שום פסוק לפני ברכות התורה.







שערי תשובה
לרבנו  יונה
עיקר ראשון בדרך לתשובה: 
החרטה - יתחרט על מעשיו הרעים ויאמר בלבבו: מה עשיתי, איך לא היה פחד אלקים נגד עיני
... איך הייתי אכזרי על נפשי היקרה וטמאתי אותה בתאוות יצרי...
הלכה יומית                                                כ"א באלול


איסור חילול ה'
רמב"ם הלכות יסודי התורה פ"ה

א. ישראל מוזהרים שלא לחלל את שם ה' הקדוש, שנאמר: "ולא תחללו את שם קודשי"

ב. כל העובר מדעת, ובלא שנאנס, על אחת מכל מצוות ה', הרי זה מחלל את ה'. ואם עשה את העבירה בפני עשרה מישראל, הרי זה חילל ה' ברבים.
וכן ההיפך, מי שמנע עצמו מן העבירה - הרי זה מקדש שם שמים, וכן נהג יוסף הצדיק כאשר מנע עצמו מאשת פוטיפר.
  כמו כן, מי שעושה מצווה מתוך רצונו ודעתו, ולא בגלל איזו סיבה צדדית - הרי זה מקדש ה'.

ג. דוגמאות לדברים שהם בכלל מחלל ה', כגון: הקונה ואינו משלם מיד, במקום שאין מוכרים בהקפה, או מי שמרבה בשחוק ובאכילה ושתייה אצל עמי הארץ, או שאין דיבורו בנחת עם הבריות, או שאינו מקבל את הבריות בסבר פנים יפות, או שהוא איש ריב ומדון וכדומה. והכל לפי מעלתו של האדם, שאם הוא חכם צריך שידקדק על עצמו יותר, ואף יעשה לפנים משורת הדין.


שערי תשובה
לרבנו  יונה
עיקר שני בדרך לתשובה: 
עזיבת החטא - ויגמור בכל לבבו כי לא יוסיף לשוב בדרך הזו עוד.
כ"ב באלול                           הלכה יומית


קדושת שמות ה' יתברך
שו"ע יו"ד סי' רע"ו

א. אין למחוק, או לאבד באופן אחר, את אחד משמותיו הקדושים של הקב"ה. והעושה זאת, חלילה, עובר על מצוות לא תעשה מן התורה, שנאמר: "ואִבדתם את שמם מן המקום ההוא, לא תעשון כן לה' אלוקיכם" - שאין לאבד חלילה משמות ה' יתברך.

ב. שבעה הם השמות שאסור למחוק או לאבד, והם: שם הויה, שם אדנות, א-ל, א-לוהים, שדי וצבאות ו"אהיה אשר אהיה".

ג. אסור לאבד או למחוק אפילו אות אחת משמות ה', וכן לא מהאותיות הנוספות להם, כגון האות ך' שבסוף "א-לוהיך". גם הכותב חלק מהשם, כגון "יה" משם הויה - אסור למחוק אותם. אבל, אם כתב למשל "צב" מ"צבאות" - מותרים למחיקה.

ד. אם נכתב שם משמותיו של ה' על משהו, צריך לגנוז אותו.  לכן אסור לכתוב את שם ה' אלא במקום שלא יבוא ליד בזיון. כן נזהרים שלא לכתוב את שם ה' במכתבים, בעיתונים או במחברות.
שערי תשובה
לרבנו  יונה
עיקר שלישי בדרך לתשובה:
 היגון - שיצטער וייאנח על שמרד בה' יתברך.  ולפי גודל המרירות ועוצם היגון יהיה טוהר התשובה.

הלכה יומית                                                  כ"ג באלול


"לא תוסיף ולא תגרע"
רמב"ם הלכות יסודי התרה פ"ט

א. דבר ברור ומפורש שהתורה היא נצחית העומדת לעד ולעולמי עולמים, וכי אין לה שינוי, לא גרעון ולא תוספת, שנאמר: "את כל הדבר אשר אנכי מצווה אתכם, אותו תשמרון לעשות, לא תוסף עליו ולא תגרע ממנו", וכן נאמר: "חוקת עולם היא לדורותיכם", ועוד פסוקים.

ב. לפיכך, אם יעמוד איש מישראל, או מן האומות, ויעשה אות ומופת ויאמר שה' שלח אותו להוסיף מצווה או להפחית מצווה, או אפילו לפרש מצווה מן המצוות פירוש שלא שמענו ממשה רבנו במסורת, או שיאמר על איזו מצווה שהיא אינה לעולם, אלא זמנית - הרי זה נביא שקר, אשר בא להכחיש נבואתו של משה. שכן ה' יתברך ציווה למשה שהמצוות הן "לנו ולבנינו עד עולם".

ג.  אם יבוא נביא, שידוע לנו שהוא נביא אמת, ויאמר לעבור לפי שעה על איזו מצווה, חוץ מעבודה זרה - מצווה לשמוע בקולו, וכן היה אצל אליהו הנביא בהר הכרמל.



שערי תשובה
לרבנו  יונה
עיקר רביעי בדרך לתשובה: 
הצער על המעשים - יצטער על שהלך אחרי לבבו ועיניו. ועוון העיניים יכופר בדמעות,
כדברי דוד: "פלגי מים ירדו עיני על לא שמרו - (עיני) תורתך".
---------------------------------------------------
לימוד היום לע"נ  אשר עזרא (עודי) בן שמחה  ז"ל
כ"ד באלול                           הלכה יומית


"והלכת בדרכיו"
רמב"ם הלכות דעות פ"א

א. מצווה ללכת בדרכיו של ה' יתברך, ככתוב: "והלכת בדרכיו" ואמרו חכמים: מה הוא נקרא "חנון" - אף אתה תהיה חנון, מה הוא נקרא "רחום" - אף אתה  רחום וכו'.
  מטעם זה קראו הנביאים לא-ל יתברך בכל הכינויים האלה, כגון צדיק וישר, רב חסד ותמים וכו', להודיע שאלה דרכים טובות שצריך אדם להנהיג עצמו בהם ולהידמות אליו יתברך בכל כוחו.

ב. יש לבני האדם תכונות נפש שונות , והן הנקראות בפי חכמים: "דעות" או "מידות". כגון: יש מי שהוא כעסן בעל חֵמה, ויש מי שדעתו מיושבת עליו תמיד ואינו כועס. יש מי שהוא קמצן ויש מי שהוא פזרן, וכיוצא באלה. שתי הקצוות הרחוקות זו מזו שבכל דעה ודעה - אינן דרך טובה, ואין ראוי לאדם ללכת בהן. ואם ראה אדם שטיבעו או מנהגו נוטה לאחת מהן - יחזיר עצמו למוטב וילך בדרך הישרה, היא הדרך הבינונית.

ג. יש גם מידות שאסור לנהוג בהן בדרך הבינונית, אלא צריך להתרחק מהן עד הקצה האחרון, כגון: הגאווה - שיתרחק ממנה האדם מאד ויהיה עניו וצנוע בלבד. או הכעס - צריך להתרחק ממנו עד הקצה האחר, וילמד אדם עצמו שלא יכעס אפילו על דברים שראוי לכעוס. 

שערי תשובה
לרבנו  יונה
עיקר חמישי בדרך לתשובה:
הדאגה - כמו היגון על העבר, כך הדאגה על העתיד - שמא יחזור על החטא, או מפני
העונש הצפוי אם לא ישוב אל ה', כדברי דוד: "כי עווני אגיד אדאג מחטאתי".
יום ראשון לבריאת העולם                 כ"ה באלול


מדיני שליח ציבור
שו"ע וילק"י סי' נ"ג

א. שליח הציבור צריך שיהיה בעל מידות טובות, כגון: 
מרוצה לקהל, עניו, קולו ערב, וותרן המעביר על מידותיו, שאין בו חנופה ושהוא רגיל ללמוד בתורה.
אם אין בנמצא מי שיש בו כל המעלות האלה, יבחרו הטוב מבין אלה שנמצאים, ובן-תורה עדיף, כיוון שהעוסק בתורה יכול לבקש רחמים לפני הקב"ה.

ב. מי שאינו יכול לבטא את האותיות והמלים כהלכה, אינו רשאי להיות שליח ציבור. 

ג. שליח ציבור הלובש חולצה בעלת שרוולים קצרים, אינו רשאי לעבור לפני התיבה עד שיתעטף בטלית שיכסה את זרועותיו. יש בזה גם משום "היכון לקראת אלוקיך ישראל". גם מי שלובש מכנסיים קצרות אינו רשאי להיות חזן.

ד. יש אומרים שאין למנות שליח ציבור קבוע נער בן י"ג שנה שעדיין לא נתמלא זקנו.


שערי תשובה
לרבנו  יונה
עיקר שישי בדרך לתשובה: 
הבושה - כדברי הנביא ירמיהו: "בושתי וגם נכלמתי כי נשאתי חרפת נעורי". 
וכן אמרו חז"ל: "העושה דבר ומתבייש ממנו - מוחלים לו על כל עוונותיו".
כ"ו באלול                            הלכה יומית


מדיני שליח ציבור
שו"ע וילק"י סי' נ"ג

א. מי שהיה בעל עבירות וחזר בתשובה, יכול להיות שליח ציבור, שאין לך דבר העומד בפני התשובה.

ב. אין ממנים שליח ציבור את מי שהוא בעל עבירות ואינו חוזר בתשובה עליהן. כגון - מי שמחלל שבת בפרהסיא, מי שעובד כמציל בבריכה מעורבת, מי שמחנך ילדיו בבית ספר שאין לומדים בו לפי ההלכה, מי שמתגלח בתער, ועוד כיוצא בהם.

ג. סומא, שאינו רואה, חייב בכל המצוות, לכן מותר לו להיות חזן ומוציא את הרבים ידי חובתם. זאת, מלבד הקריאה בתורה.

ד. מצווה לאדם להיות שליח ציבור ביום הפטירה של הורים, או מי שנמצא בתוך אבלות שניים עשר חודש על פטירת אב או אם, ובלבד שהוא ראוי ויודע לבטא את המלים כהלכה. אך, אין להתקוטט על זכות זו, ובפרט למנהג הספרדים שלא נהגו להקפיד להיות שליח ציבור בתוך י"ב חודש.


שערי תשובה
לרבנו  יונה
עיקר שביעי בדרך לתשובה:
ההכנעה בלב - כדברי דוד המלך: "לב נשבר ונדכה אלוקים לא תבזה",
ומכאן יבוא לידי: "והוי שפל רוח בפני כל אדם".
הלכה יומית                                                  כ"ז באלול


מדיני שליח ציבור
שו"ע וילק"י סי' נ"ג

א. מנהג הספרדים ששליח הציבור עומד ליד התיבה שבמרכז בית הכנסת, ומנהג האשכנזים שעומד ליד "העמוד" סמוך לארון הקודש.

ב. נכון שהשליח ציבור יבוא ראשון לבית הכנסת ויצא אחרון.

ג. שליח ציבור קבוע יורד לפני התיבה מעצמו, בלי שיזמינו אותו. מי שמזמינים אותו להיות חזן, והוא אינו קבוע בתפקיד זה, צריך לסרב תחילה למזמינים אותו, כשיאמרו לו פעם שנייה יכין עצמו לעמוד, ובהזמנה השלישית - יעמוד. אבל אם המזמין אותו הוא אדם גדול, לא יסרב כלל, אלא - עולה מיד. אם יש לו סיבה שלא לעמוד יאמר אותה למזמין אותו.

ד. ציבור שצריכים לשכור רב וגם שליח ציבור, ואין בידם כדי לשלם שכר שניהם, הרי - אם הרב המועמד יודע הלכה, או שיודע לקרב רחוקים לאביהם שבשמים - הרב קודם לשליח ציבור.


שערי תשובה
לרבנו  יונה
עיקר שמיני בדרך לתשובה: 
ההכנעה במעשה - מענה רך, שחות עיניים, צניעות בדיבור ובלבוש וכדומה,
אלה יזכירו לו ויביאו אותו לכניעת לבו לפני ה'.
כ"ח באלול                           הלכה יומית


מאכלי ליל ראש השנה
שו"ע וילק"י סי' תקפ"ג

א. מנהג יפה הוא בכל ישראל לאכול בליל ראש השנה, מיני מאכלים המסמלים מתיקות, לברך עליהם ולומר ה"יהי רצון", כנדפס במחזורים.

ב. יש נוהגים לאכול "תפוח בדבש", אך רבים בקהילות הספרדים אינם נוהגים לאכול דבש, על פי ה"קבלה", ואוכלים מרקחת של תפוחים, או חבושים בסוכר. יש שאינם אוכלים ענבים שחורים. 

ג. מנהג נכון לאכול מאכלים שמנים ודברים מתוקים וטעימים, כפי שכתוב בספר נחמיה: "לכו איכלו משמנים ושתו ממתקים, ושלחו מנות לאין נכון לו, כי קדוש היום לאדוננו, ואל תעצבו, כי חדוות ה' היא מעוזכם".

ד. יתאמץ בכל כוחו, במיוחד בליל ראש השנה ויומו, לשלוט ביצרו שלא יבוא לידי כעס והקפדה בתוך ביתו. כן נכון ללמוד משניות מסכת ראש השנה, ודבר בעתו מה טוב.


שערי תשובה
לרבנו  יונה
עיקר תשיעי בדרך לתשובה:
שבירת התאוות הגשמיות - כל עוד הולך אחרי תאוות הגוף - יצרו מתגבר עליו. לכן יפרוש מן התענוגים גם בדברים המותרים, עד שתהיה לו שליטה על תאוות הגוף.
הלכה יומית                                               כ"ט באלול


ערב ראש השנה
שו"ע וילק"י סי' תקפ"א

א. בערב ראש השנה אין אומרים "תחנון" בשחרית, כמו בשאר ערב יום טוב. אבל באמירת ה"סליחות" של אשמורת הבוקר אומרים "ווידוי" ונפילת אפיים, ואפילו הגיעו לזה אחרי "עלות השחר" - לפני הנץ החמה.

ב. אין תוקעים בשופר בערב ראש השנה, ובמיוחד לא בבית הכנסת. זאת, כדי לעשות הבדל בין תקיעות רשות לבין תקיעות חובה.

ג. נוהגים לעשות "התרת נדרים" בערב ראש השנה ובערב יום כיפור.

ד. כאשר יחול ראש השנה בימים חמישי ושישי, יש להניח עירוב תבשילין ביום רביעי, לפני כניסת החג.

שנה טובה ומבורכת 
ותזכו לשנים רבות נעימות וטובות.


שערי תשובה
לרבנו  יונה
עיקר עשירי בדרך לתשובה: 
להיטיב מעשיו בדברים שחטא בהם  -  כגון אם נכשל בראיית עריות, יקפיד על שמירת העיניים, ובכל האיברים שחטא בהם ישתדל לקיים בהם מצוות.
