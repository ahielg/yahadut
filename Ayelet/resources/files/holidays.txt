פסח

מצות השמחה
חסיד אחד נכנס אל רבו האדמו"ר רבי יצחק מנעשכיז זצ"ל ופניו עצובות. "מה זאת"? שאלו רבו. התחיל החסיד מספר בגילוי לב; "כי החיטים השמורות שהכין לאפות מהן מצות לפסח נחמצו, כעת לא יוכל לאכול רק מצות שנאפו מקמח שלא נשמר משעת קצירה". "שים לב" ענה לו הרבי: "מצה שמורה היא אמנם הידור מצוה, אבל מצות השמחה בחג היא מן התורה. מוטב שתאכל מצה פשוטה בשמחה, מאשר תאכל מצה שמורה בעצבות".
 
ביצים קשות
מנהג ישראל לאכול ב'ליל הסדר' בתחילת הסעודה ביצים מבושלות. שאלו פעם את הגאון ר' מאיר שפירא מלובלין זצ"ל, ראש ישיבת 'חכמי לובלין': "מדוע אוכלים היהודים בליל הסדר ביצים קשות"? השיב רבי מאיר: "זהו סמל לקשיות העורף היהודית, כל מה שהן מתבשלות זמן ממושך יותר, הן מתקשות יותר ויותר". וכך הדבר גם עמנו היהודים; "וכאשר יענו אותו כן ירבה וכן יפרוץ".
'ואפילו כלנו חכמים כלנו נבונים' ('הגדה של פסח')
מספר הגאון ר' יוסף חיים זצ"ל מבגדאד סיפור מענין הממחיש את ההבדל בין 'חכם' ל'נבון'; יום אחד יצא המלך לטייל מחוץ לעיר. ופנה אל הגאון רבי יהונתן אייבשיץ זצ"ל, בעל ה'אורים ותומים' בשאלה: "אומרים אתם כי 'חכם עדיף מנביא' ('ב"ב' יב) אמור נא לי, באיזה פתח אכנס לעיר כשאחזור, האם מן הפתח הגדול שבחומה, או מן הקטן"? השיבו רבי יהונתן: "אם אומר לאדוני המלך שיכנס בעד הפתח האחד, יתחכם להיכנס בעד הפתח השני. אכתוב את תשובתי על פתק אכניסו במעטפה ואחתמנה בטבעתי. לאחר שישוב המלך מטיולו וישב על כסאו בארמונו, ישבור את החותם לפני ויקרא את תשובתי". התשובה מצאה חן בעיני המלך ויעש כן. לקח המלך את המכתב החתום הניחו בחיקו ויצא לטיולו. כשעמד לשוב אמר לנפשו: "לא אכנס כדרכי בעד הפתח הגדול אלא אכנס בפתח הקטן". בהגיעו לשם חשב: "ודאי כתב הרב שאכנס בעד הפתח הקטן שלא כדרכי". ופנה לעבר הפתח הגדול. כשהגיע לשם התחרט: "ודאי צפה החכם היהודי כל זאת בעיני רוחו וכתב כן במכתבו". קיצורו של דבר, נתבלבלה דעתו ולא ידע כיצד לנהוג בסופו של דבר, עלתה במחו המצאה להפר את שתי האפשרויות; הוא ציוה לעבדיו לפרוץ בחומה פתח שלישי בין שני הפתחים הקימים. עשו כן והמלך נכנס בעד הפרצה. אז הוציא המלך מחיקו את המעטפה ושבר את החותם לעיני הרב ופתחו. וימצא כתוב בו משפט אחד, המצוטט מדברי המשנה; 'מלך פורץ לו גדר לעשות לו דרך' ('פסחים' קי) השתומם המלך ושאל: "כיצד ידעת זאת"? ענהו הרב: "הלא כה אמרו חכמים; 'חכם עדיף מנביא'". חישבתי את כל ההתלבטויות שיעברו על אדוני המלך והבנתי את הפתרון שיעלה על דעתו". ועל כך אמרו חכמינו; 'איזהו חכם? הרואה את הנולד' ('תמיד' לב) החכם, הוא בעל הידיעות הרבות והסברות הנכונות. נבון, הוא המסיק מהן את המסקנות הנכונות, כמעשהו של רבי יהונתן זצ"ל. ('עוד יוסף חי' 'ואתחנן')
 
 
'קדש' ('הגדה של פסח')
 פירושו של 'קדש'; שצריך להזמין עצמו להקב"ה. 'קדש' מלשון; הזמנה כמו הפירוש של; ''הרי את מקודשת לי' שתהא מזומנת לי ואסורה לכולי עלמא כהקדש' ('תוס' 'קדושין' ב) כך צריך לקדש עצמו להיות מוכן להקב"ה. ('עבודת ישראל')
 
 
'רשע מה הוא אומר?.. אף אתה הקהה את שיניו' ('הגדה של פסח')
הרבה שואלים: "מהו העונש הזה להקהות ולהוריד לו את השינים"? בשם המהר"ם שיק זי"ע מובא; כי הנה הרשע לעולם אינו מתחיל דרכו, אלא בזה שמזלזל בגדרים שגזרו לנו חז"ל. ובסופו של דבר הוא מקצץ במצוות ודברים חשובים יותר ויותר. וזה כונת שאלתו: "מה העבודה הקשה הזאת לכם". כלומר; הרי מן התורה אינו עובר על; 'בל יראה ובל ימצא' ('פסחים' ה) אלא בשיעור כזית, או ככותבת, אלא שרבנן גדרו והוסיפו חומרה שיהא איסור חמץ גם במשהו. א"כ מדוע צריכים לדקדק כ"כ בקושי וזהירות על ביעור החמץ ואפית המצות ולמה לנו כל עבודת הנשים הכשרות והצנועות בערב פסח. ואמנם בתוכו ופנימיותו אינו חפץ לקים את מצוות התורה. והיינו; שהוציא את עצמו מן הכלל וכפר בעיקר, אלא שתחילת דרכו היא לזלזל בחומרות. וזו גם הכונה בהמשך הדברים; 'ואף אתה הקהה את שניו ואמור לו' ('הגדה של פסח') דלכאורה; הלא עיקר הדיבור תלוי בלשון, ככתוב: "מָוֶת וְחַיִּים בְּיַד לָשׁוֹן" ('משלי' יח כא) ולמה נקט השינים? אלא כי אלו נבראו כדי לשים מחסום וגדר לפה שלא ידבר מה שאינו צריך. ולדבריו של הרשע שאין צריך בגדרים וחומרות, אם כן, אין צורך גם בשינים השומרים את הלשון, לכך; 'הקהה את שיניו'.
 
 
עגלון או בהמה?
אל הגה"ק העילוי הידוע מרוגאצ'וב זי"ע הגיע יום אחד איש 'רשע' בעל גאוה ורע מעללים שניסה לשאול שאלות וחקירות טפשיות את הגאון ובדרך זו ללגלג על דרכו הידועה. אמר לו הרוגאצ'ובר: "גם אני רוצה לחקור. כשעושים קנין משיכה בבהמה ונותנים מכה לבהמה כדי שתרוץ, מדוע היא רצה? האם בגלל שהיא מפחדת לקבל עוד מכה, או בגלל שכשהיא מתרחקת היא אינה רואה את המקל ממרחק של שני מטר"? הביט עליו אותו 'רשע' בתמיהה ואמר: "סליחה, כבוד הרב, אבל שאלה זו צריך להפנות לעגלון. האם אני עגלון"? תמה האיש. ענה לו הרוגאצ'ובר: "וכי שאלתי אותך בתור עגלון? שאלתי אותך בתור בהמה".
 
 
הקהה את שיניו
אחד מאלו שיש להקהות את שיניהם פנה בטרוניה אל הגה"ק רבי יהונתן אייבשיץ זי"ע: "מדוע נאמר בהגדה שיש להקהות את שיני הבן הרשע? והלא בתורה משיבים לו בנחת ככתוב: "וְהָיָה כִּי יֹאמְרוּ אֲלֵיכֶם בְּנֵיכֶם מָה הָעֲבֹדָה הַזֹּאת לָכֶם? וַאֲמַרְתֶּם זֶבַח פֶּסַח הוּא לַה'" ('שמות' יב) ענהו: "הלא תשובתך בצידך, בתורה מתקבצים הרשעים בכנופיה ושואלים בחבורה. ואם נקום להקהות את שיניהם תתפתח קטטה ותגרה, הרשתה התורה להשיבם בנחת, אבל ב'הגדה' בא רשע אחד ומי יתאפק מהקהות את שיניו". ופני המלגלג חפו.
 
פירושים לשם מצה
המהרי"ץ מביא פירוש מענין; שמצה זה מלשון מיץ, מה הענין של מיץ? הוא כותב כך; 'נהגו כל ישראל לעשות מצת מצוה מסולת נקיה, מנופה בשלש עשרה נפה, כמצתו של שלמה. כי לשון מצה ר"ל המובחר והטוב שבחיטה. מלשון; "כִּי מִיץ חָלָב יוֹצִיא חֶמְאָה" ('משלי' ל לג).  
אבל הפירוש הפשוט; מצה על שם המהירות דהיינו; מרוב המהירות שעושין את הבצק, נקרא בשם מצה.  
פירוש נוסף למה נקרא בשם מצה, כותב הרמ"ק; מלשון מציצה. שהקב"ה מצץ אותנו מבין המצרים שהיינו משוקעים במ"ט שערי טומאה והקב"ה הוציא אותנו משם.
עוד פירוש שכתוב בספרים; שבכל חיטה יש בה כח חומצי דהיינו; כשעושים את הבצק ונותנים לו לתפוח, במשך הזמן הוא מחמיץ, עוד זמן ועוד זמן, עד שנהיה הבצק חמוץ. כאשר עושים מהר, תוך פחות משיעור הילוך מיל, שמונה עשרה דקות, או יש אומרים קצת יותר, על ידי שאתה חוסם את החימוץ ואופה מיד, אתה עוצר את הכח החומצי, מצצת את הכח החומצי, לא נתת לה להתפתח. אם כן יוצא שהמלה מצה, מלשון מציצה.
עוד פירוש; כיון שלא נותנים לה לתפוח, כאילו אתה מוצץ אותה, משאיר אותה נמוכה. כמו שיש פירוש כזה על לחם עוני, למה נקרא לחם עוני? כיון שהעיסה לא תופחת, היא עניה ושפלה. אם כן מצה, מצצת והשארת אותה רזה. אולי אקרא לכם את הלשון, דבר כחוש ודק נקרא בלשון סוריה, מציצה. למרות שמצה יכולים לעשותה עבה, אפילו בעובי טפח, אבל לא עושים אותה כך.  
פירוש נוסף; מלשון מצה ומריבה דהיינו; כיון שדוחקים את המצה, כביכול רבים איתה. על ידי שעוסקים במצה בכח, כאילו יש מריבה בינינו וכן יש לשון כזו בזוהר הקדוש. ה'זוהר' אומר; מצה מלשון מריבה, על שם שמבריחה את כל המקטרגים ועושה מריבה עמהם.  
יש פירוש מעניין שכותב בעל ספר 'אגודת אזוב'; מצה מלשון מציאת חן דהיינו; על ידי שאנחנו מקימים את המצוה הזאת, אנו מוצאים חן בעיני הקב"ה. מלשון הכתוב: "כִּי מֹצְאִי מָצָא חַיִּים וַיָּפֶק רָצוֹן מֵה'" ('משלי' ח לה) מצה מלשון מציאת חן. כך כותב ר' יצחק האזובי ב'אגודת אזוב'; 'המצה היא רמז היותנו מוצאים חן לפני יוצרנו יתברך. מלשון; "כִּי מֹצְאִי מָצָא חַיִּים"'.
פירוש נוסף; מצה מלשון; "מָצָא אִשָּׁה מָצָא טוֹב" ('משלי' יח כב). כתוב ב'רעיא מהימנא'; שהמצה היא כמו כלה השמורה לבעלה ובה נעשית המצוה. לכן, עד שמגיעים למצה, מברכים שבע ברכות. הברכה הראשונה; בורא פרי הגפן. השניה; מקדש ישראל והזמנים. השלישית; שהחיינו. הרביעית; על נטילת ידים. החמישית; בורא פרי הגפן. הששית; המוציא לחם מן הארץ. והשביעית; מוציא מצה. המצה רומזת לשכינה לכן אמרו חז"ל; 'האוכל מצה בערב הפסח כבא על ארוסתו בבית חמיו' ('ירושלמי' 'פסחים' סח). המצה רמז לכלה, כמו שהכלה אסורה עד שמברכים שבע ברכות, כך גם יש שבע ברכות עד שמגיעים למצה. (מתוך שיעורו של הרה"ג רבי יצחק רצאבי שליט"א)
 

הקדמה
הקדמה להכנה ראויה לליל הסדר, להביא את עצמו להרגשה האמיתית של 'חייב אדם לראות את עצמו כאילו הוא יצא ממצרים', להגיע להרגשה, ולהביא גם את כל הנוכחים בסעודת ליל הסדר – האשה, הילדים, האורחים – שכולם ירגישו מעין שחרור של יציאה מן המצר ברוחניות ובגשמיות...

למה זה נקרא ליל הסדר?
א.	כי זה הלילה היחיד שיש כזה סדר מסודר לסעודה ולא כמו בשאר ימי השבתות והיו"ט.
ב.	כי בצאתם מעבדות פרעה ומצרים קיבלו על עצמן עבדות השם להיות מסודרים בתכלית הסדר, יש יום ויש לילה, ובהם יש זמנים מסודרים זמני קריאת שמע ותפלה של שחרית מנחה ומעריב... ויש שבת ויו"ט עם זמני כניסה ויציאה... ולא כל איש הישר בעיניו יעשה... רק יש סדר למקרא!
ג.	כי רק מי שמקושר לבורא כל עולמים ויצא מעבדות פרעה ומצרים הוא מתנתק מהא"ב שאינו כסדר, וניצל מכל הירידות והבלבולים, ומעתה יהיה נעשה לו חייו כסדר, כי מי שיש לו אמונה חייו חיים.

למה שמים ג' מצות בליל הסדר ולא ב' שלמות כבכל שבת ויו"ט?
א.	כי כמו בשעת יציאת מצריים הלכו אחר משה רעיא מהימנא באמונת חכמים, ואמרו: 'אנו אין לנו אלא דברי בן עמרם'... ולא עשו חשבונות מה יאכלו במדבר... ועל זה משבחם השם יתברך: 'זכרתי לך חסד נעורייך אהבת כלולותייך לכתך אחרי במדבר בארץ לא זרועה'. והשם יתברך ריחם עליהם ונתן להם ג' דברים ההכרחיים של האדם. שהם אוכל, שתייה, בגדים. שהם באר, ענן, מן. שמהמים של הבאר בזכות מרים טעמו בו כל טעמי המשקאות, ומאכילת המן בזכות משה טעמו כל טעמי האוכל, ובכוח הענן זכו למלבושים טובים ומתוקנים 'בשומו ענן לבושו' בזכות אהרן, שזה כנגד אברהם יצחק יעקב - כמו כן בכל שנה ושנה, כאשר חייב אדם לראות את עצמו כאילו הוא יצא ממצרים, הרי אל לו לדאוג כלל דאגת הבאר, ענן, מן. לכן שמים על השולחן 3 מצות לזכור את ה- 3 מתנות הללו.

למה לובשים קיטל - בגדי לבן בליל הסדר?
א.	כי רק כאשר זוכרים את יום המוות עם בגדי התכריכים רק אז אפשר להעריך את יופי החיים אחרת ולהרגיש חירות אמיתי בלי סרחון הגאות.
ב.	כי בליל הסדר מתחילים התחלה חדשה, צ'אנס חדש, יציאה מהרע והתחלת העשה טוב, עבדים למקום ולא וליצר הרע של פרעה ומצרים, ואז אנו כחתן ביום חופתו שמוחלים ופוקקים לו כל עוונותיו שלובש בגדי לבן, וכדוגמת יום הכיפורים והושענא רבה, שגם אז הם ימי דין ותשובה שמוחלים בהם עוונותיהם של ישראל.

למה מסדרים את כל הפרטים בתוך קערה עגולה?
א.	ליל פסח הוא בריאה חדשה, כאילו בריאת העולם מחדש, והעולם הוא הרי נברא בעיגול, ככדור. ובליל פסח שמים קערה, שגימטריא שע"ה, שהוא כשעה עגולה. ומכניסים בו את כל הג' מצות ועוד שש פריטים ויחד עם הקערה עולה כמנין 10 שהוא כנגד כל העשר ספירות שבהם נברא העולם, ומתחדשים בהתחדשות חדשה להיכנס בעבודת השם יתברך.

למה לא נוטלים ידיים לסעודה מיד אחרי הקידוש כמו בכל שבת ויום טוב?
א.	כי כשרוצים לצאת מן המצר, מגלות מצרים, ורוצים להגיע לשולחן ערוך, לתורה וגדולה במקום אחד, הרי הדרך היחידה להגיע לכל זה, זה רק אם הוא יקבל על עצמו לשמוח גם כאשר יש לו רק חתיכת כרפ"ס, כי על אף שכרפ"ס מרמז על ס' פר"ך, העינוי והיגיעה והגלות ומוחין דקטנות, עם כל זה צריך להרגיש גם אז אמונה ובטחון בבורא כל עולמים. כי גם כאשר יש לו רק חתיכת כרפס וחתיכת ירק – בכל זאת: 'ביה אנא רחי"ץ' – ורח"ץ כרפ"ס... להרגיש שמחה בכרפס כאילו יש לו עכשיו 'חור כרפס ותכלת'... כאילו הוא לבוש בבגדי יקר ומשי, ומתוך כך יזכה גם לשמוח בשולחן ערוך.

למה מחלקים את המצה האמצעית לשניים ומצניעים את החלק הגדול ל'צפון'?
א.	כי מיד בתחילת הסעודה של הגאולה מן המצר, הרי צריך מיד להכניס את ההרגשה לכל יושבי הסעודה – האשה, הילדים, האורחים - שלא כל דבר אפשר להבין מיד. יש הרבה קושיות בחיים שעדיין יישארו כל אורך זמן הגלות... ומצניעים את החתיכה הגדולה לצפון, לסוף הסעודה, לזמן הגאולה, שרק אז יבינו הכל.

מגיד
מצוות מגיד צריך להשתדל לקיים באופן שכל אחד ואחד מבני הבית ויושבי השולחן יבינו וירגישו כל אחד כפי יכולתו את הסיפור של יציאת מצריים. וכהקדמה למצוות הסיפור מביאים את דברי הזוהר על החשיבות הגדולה של סיפור יציאת מצרים בכל בית בישראל.

למה מתחילים את הסיפור של ההגדה עם 'הא לחמא עניא'?
א.	במצוות המצה יש שני חלקים: מצד אחד הוא חלק העוני 'לחם עוני', לחם של שבויים ושל עבדים. ומצד שני הוא גם לחם הגאולה 'שלא הספיק בצקם להחמיץ עד שגאלם'. כי מיד כאשר מתיישבים עם כל בני הבית והאורחים בליל הסדר מזכירים לכל אחד שיזכור היטב את הקשיים של הגלות ושל החיים במשך כל השנה, כפי שעובר על כל אחד בפרטיות, ומתוך כך להגיע להרגשה של שמחה, שהנה עכשיו כולם יושבים מסובים כבני חורין וגם מזמינים את כולם לסעודה 'כל דכפין ייתי וייכול'... מתוך שמחה. כי כמו בגלות מצריים היה תחילה עינוי ושיעבוד ואחר כך גאולה, כמו כן ממש עלינו לזכור שמתוך כל העינויים יוציאנו הקב"ה למרחב. ולכן אל לו לאף אחד להתבלבל מהעוני, רק להתנהג כאבותינו במצריים שצעקו וזעקו ומתוך כך הגיע גאולתם. 

למה מצוות סיפור יציאת מצרים בנויה בלשון של שאלה ותשובה?
א.	יש מצווה תמידית לספר בשבח יציאת מצרים, אבל בליל פסח יש עניין ביותר שכולנו חייבים לספר ביציאת מצרים באופן של שאלה ותשובה, וזה למטרה בכדי לחדד ביתר שאת את הסיפור, שבדרך כלל על ידי שאלה ותשובה מתבררים הרבה פרטים ביתר ביהירות.
ב.	מטרת השאלות בליל הסדר היא גם בכדי להכניס בלב כל המסובים – נשים, ילדים, אורחים – שאין חלילה פגם בשאלות שיש לאדם בהנהגת השי"ת את העולם, כי הנה 'אפילו כולנו חכמים כולנו נבונים כולם צריכים לשאול'... 'וכאן הבן שואל'... 'והיה כי ישאלך בנך מחר לאמור'... רק השאלה צריכה להיות באופן הראוי, בכדי לקבל תשובה, ועל דרך זה בנוי כל מצוות ההגדה.

מה היא התשובה שמתחילים מיד אחרי ה'מה נשתנה' – 'עבדים היינו לפרעה במצרים'?
א.	ראשית לכל, צריך כל אחד להכיר את האמת, שבתחילה 'עבדים היינו' – 'והקב"ה הוציאנו מעבדות לחרות'. לכן, גם כאשר יש עדיין שאלות, צריך להיזהר, שחלילה לנו שהשאלות הללו יביא אותנו לספיקות באמונה נגד הבורא כל עולמים, כי הרי צריך לזכור את האמת, ש'עבדים היינו' – ו'הקב"ה הוציאנו מעבדות לחירות', לכן חייבים אנו לקבל עלינו עול מלכותו יתברך גם כאשר עדיין יש שאלות.
ב.	מבואר בחז"ל שה'עבדים היינו' היא החלק של 'מתחיל בגנות', וה'ויוציאנו ד' אלוקינו משם' הוא החלק של ה'מסיים בשבח' – וזה צריך להכניס בכל היושבים והמסובים בליל הסדר -  האשה, הילדים, והאורחים – אל תשכח לרגע את ה'גנות', אל נא תשכח את ההתחלה שלך שהיו שם הרבה דברים שלא עשית כהוגן את רצונו יתברך, ולכן יש קשיים בחיים, בכדי לתקן את הגנות שלך... ואחר כך זה יסתיים ב'שבח'. אל תיתן למצב של ה'מסיים בשבח' להשכיח ממך את ה'מתחיל בגנות', ה'עבדים היינו' היא התשובה ל'מה נשתנה', כי כשהאדם רואה לילה ארוך כזה.. גלות ארוכה כזאת... צרות כאלה, קשיים כאלה, התשובה לכך היא: 'מתחיל בגנות', 'עבדים היינו', הלכנו אחרי היצר הרע כעבדים... ושמענו בקולו, ולכן יש קשיים, אבל בסוף יהיה 'מסיים בשבח', שהקב"ה יוציא את כל אחד מידו ומיד כל הקשיים והצרות.

למה התשובות לשאלת הבנים היא באופן של כנגד 4 בנים דיברה תורה?
א.	בכל בית, של כל אחד, יש מציאות של כמה וכמה סוגי ילדים, ולכן דייקא בלילה זאת שמתחילים התחלה חדשה בהתקרבות לבורא כל עולמים מזהירים את כל ראש בית אב: דע לך! שכנגד 4 בנים דיברה תורה, וחלילה לך להרחיק אף אחד מהבנים, כי גם כאשר יש בתוך ביתך בן רשע, חלילה, אל נא תזרוק אותך מביתך ושולחנך, אלא קרבהו, תשאיר אותו על שולחנך יחד עם כל הבנים האחרים, כי זה עניין של 'אברהם תיקן שחרי"ת' שהוא ר"ת: ח'כם ר'שע ת'ם ש'אינו י'ודע, כי את כולם צריך לתקן, ואז תראה איך שגם כנגד בן הרשע דיברה תורה, ואם היום הוא עדיין בן רשע – הרי מחר יתהפך ויהיה בן חכם.
ב.	ב. גם בתוך כל אחד ואחד בפרטיות יש חלקים שבו הוא כבן חכם, ויש חלקים שבהם הוא מתנהג כבן רשע... ובלילה זה צריך להביא את עצמנו להבנה, לא להתרחק, ולא ליפול, גם כאשר רואה האדם בעצמו שיש בו חלקים שהוא עדיין כבן רשע, כי התורה מדברת נגד כל סוגי ה-4 בנים.

למה התשובה לשאלת הבן רשע היא מתוך הפסוק בתורה על שאלת הבן שאינו יודע לשאול?
א.	עם הבן רשע, ועם החלקים של האדם שבו הוא עדיין כבן רשע, צריך להתנהג באופן של 'שמאל דוחה וימין מקרבת'... מצד אחד אל נא תזרוק אותו מביתך ושולחנך, ומצד שני כדי שלא יהיה לו השפעה שלילית על שאר הילדים התמימים וה'שאינו יודע לשאול' עליך לפנות לתם ולשאינו יודע לשאול, ואתם לדבר, מול עיני הבן רשע, ולומר להם: דעו לכם, אנחנו לא מרחיקים את הבן רשע, והא ראיה שהוא כאן ליד שולחננו, אבל האמת היא, שאם האח המסכן שלנו היה מתנהג כך גם בגלות מצרים הרי הוא לא היה נגאל... כי 'בעבור זה עשה ד' לי' - לי ולא לו... ובכך שאינך מתייחס כל כך לבן רשע, רק הנך מדבר לבנים האחרים, עם תוקף האמת של האמונה והבטחון והמסורת, הרי בזה אתה 'מקהה את שיניו' - אתה מחליש את כוחו והשפעתו... חלילה לך להכות את הבן רשע... אלא לגרום להחליש את שיניו, להחליש את השפעתו, ובכך תגרום שגם הוא יתקרב בסופו של דבר.
ר' ברוך ממז'יבוז' היה מפרש: דע לך כוחו הגדול של הדיבור! כי אם אתה רוצה לדעת למה החכם הוא חכם? דע לך כי הכל תלוי ב'מה הוא אומר'... ואם רצונך לדעת למה הבן רשע הוא רשע? דע לך כי הכל תלוי ב'מה הוא אומר'... כי הכל תלוי בכח הדיבור של האדם. ולכן בלילה קדוש זה של יציאת מצרים, של פה-סח... מגלים לכל בני הבית, את כוחו הגדול של הדיבור, ומכניסים דעת באשה והילדים והאורחים, שמעתה ישמרו כל אחד את מוצא פיו ולשונו, כי הרי 'חכם' הוא לפי 'מה הוא אומר'... ו'רשע' הוא גם לפי 'מה הוא אומר'...

מהו ה'והיא שעמדה לאבותינו ולנו'?
א.	בלילה קדוש זה של ליל הסדר צריך להביא את האשה והילדים והאורחים להבנה, שדייקא בגלל ש'לא אחד בלבד עמד עלינו לכלותינו' זה מה שהציל אותנו... כי אם הגויים היו רק מקרבים אותנו, היינו חלילה מתבוללים ביניהם... ואל לו לאדם לחשוב שאם היינו מתנהגים כמו הגויים היה לנו קצת יותר טוב, לא ולא! כי גם אם היינו מתבוללים חלילה בינם, גם אז הם היו הורגים בנו, כמו שראינו שהיה בזמן השואה, שעשרות שנים היו הרבה יהודים בגרמניה מתבוללים בין הגוים, ובסוף חיפשו את כל היהודים עד דור שני ושלישי... לכן דייקא בכך שאנו 'מגביהים את הכוס' ואנו שונים מהם, ולכאורה בגלל זה 'לא אחד בלבד עמד עלינו לכלותינו' - דייקא זה 'עמדה לאבותינו ולנו והיא מה שגרמה 'שהקב"ה מצילנו מידם'.
ב.	 בלילה קדוש זה מכניסים דעת באשה והילדים והאורחים, שדייקא בגלל ש'לא אחד בלבד עמד עלינו לכלותינו', זה לבד גרם לנו להיוושע... כמו שהתחיל עם יעקב שביקש לבן לאבד את הכל, וירדו מצרים והתרבו שם במאוד, והמצרים החלו את העינוי והשיעבוד, ומה עשו אבותינו? – צעקו! וזעקו! ויאנחו! ויאנקו! - וזה גרם ש'וישמע ד' קולינו וירא את עניינו ואת הלחץ ואת הדחק', שזה כל הקשיים בגוף שזה 'דוחק', ובנפש שזה 'לחץ'... לכן גם היום, כאשר מתעורר על האדם המצב של 'לא אחד בלבד עמד עליו לכלותו', ועובר עליו דוחק בגוף ובממון ולחץ נפשי של חוסר מנוחת הנפש, מה העצה? - רק לצעוק ולזעוק אליו יתברך... ואז השי"ת יצילו מכל המצרים והמעיקים, ויעשה לו ניסים ונפלאות ישועות ונחמות. כי אם היה רק טוב לאדם, היה חלילה יכול לשכוח מהשי"ת מרוב טובה... אבל על ידי שמתעורר עליו קושי ושיעבוד, ו'לא אחד בלבד עמד עליו לכלותו', מזה נתעורר לשוב אל ד', ולצעוק אליו, ועל ידי זה מתקרבים אליו, ונושעים מהצרות.

למה בכדי להגיע לשולחן עורך צריך לעבור לפני כן אכילת הכזיתים של המצה מרור וכורך?
א.	על פי המשל הידוע של ר' נחמן מברסלב על היהודי והגוי, חסרי הבית, שכל אחד התארח אצל יהודי בליל הסדר. והיהודי הכין את הגוי את כל הסדר של ליל פסח, אבל שכח לעדכן אותו על המרור... והגוי מיד בתחילת הסעודה היה קצת בשמחה על הכוס יין של קידוש, אבל אחר כך התחיל הכרפס ואמירת ההגדה, וכשכבר הגיעו סוף סוף למוציא-מצה והוא מחכה כבר לשולחן ערוך, ואז נותנים לכל אחד את המרור, וזה הרי היהודי שכח לומר לו, ואז נתן הגוי בעיטה לשולחן הסדר, והתחיל לקלל את כל היהודים, וברח מהבית... ואמר ר' נחמן, בליל הסדר צריך להסביר בסבר פנים יפות לאשה ולילדים ולאורחים המסובים בסעודה:  אל תהיה כמו אותו הגוי, אלא המתן המתן! נכון, שכך הוא דרכו של עולם, יש ישועות קטנות כדוגמת היין והכזית מצה, אבל אחר כך יש גם מרור, ואם לא מחזיקים מעמד במרור, אזי בורחים כמו הגוי... אבל כשמחזיקים מעמד במרור, אז רואים שיש גם כורך, יש מצה ומרור ביחד, נכון שיש מרור ומרירות, אבל יש גם מצה, וההרחבות והצרות כרוכים יחדיו, ואם מחזיקים מעמד - מגיעים לשולחן עורך...

מסיימים את ההגדה ב: צפון ברך נרצה – פיוטים, אדיר במלוכה, אל בנה ביתך בקרוב, אחד מי יודע, חד גדיא – מה הקשר ביניהם?
א.	כאשר מתקרבים לקראת סיום הסדר של ליל הפסח, מסבירים בסבר פנים יפות לאשה ולילדים ולאורחים: הנה אנחנו כעת מתקרבים לשלב של 'צפון' והוצאת האפיקומן, כי בסופו של דבר הקב"ה יוציא את כל הטעמים הגנוזים והנסתרים, ויסביר לנו בטוב טעם ודעת את כל סיבת הגלות והיסורים שעבר כל כל נשמה ונשמה בכל משך ימי הגלות... ומתוך כך אנחנו מגיעים ל'ברך' ו'הלל', ואנחנו מברכים את שמו הגדול, ומשלימים את ההלל, ואומרים 'הלל הגדול' ו'נשמת כל חי'... ומרגישים שאנחנו כל הזמן 'מרוצים' לפני הקב"ה. ומתוך כך פונים אנו לבורא כל עולמים ואומרים לו: רבוש"ע! הנה אנחנו מספרים לפניך כעת באמירת הפיוטים, את כל החסדים שעשית עם כלל ישראל לדורות עולם בלילה קדוש זה, והנה כעת אנחנו נמצאים בעת רצון הגדול של שעת חצות לילה, אנא ממך בורא כל עולמים, כפי שעשית לאבותינו בכל משך ההיסטוריה ניסים ונפלאות בלילה זה, כן גם עתה, שאתה הוא אדיר במלוכה ובחור כהלכה בנה כבר ביתך בקרוב... כי הרי אתה אחד יחיד ומיוחד בשמים ובארץ, ובחרת בנו ונתת לנו 2 לוחות הברית ויש לנו זכות אבות ואמהות... ולכן גם כאשר עובר על כלל ישראל בכלליות ובפרטיות צרות ויסורים של 'שונרא' ו'כלבא' 'חוטרא' 'אשא' ו'מיא'... בכל זאת הרי אתה כל תוכל, ואתה הוא ה'אחד שבשמים ובארץ', ואתה הוא ה'אבא דזבין את הגדיא' - כלל ישראל - בשני לוחות הברית... לכן 'בנה כבר ביתך בקרוב בימינו'... אמן!


רשע מה הוא אומר וכו' ואף אתה הקהה את שניו
הרבה שואלים מהו העונש הזה להקהות ולהוריד לו את השיניים? וכבר הבאנו בגליונות "פנינים לפסח" בשנים עברו הרבה תירוצים והסברים מיוחדים. בשם המהר"ם שיק זי"ע מובא כי הנה הרשע לעולם אינו מתחיל דרכו אלא בזה שמזלזל בגדרים שגזרו לנו חכמינו זכרונם לברכה. ובסופו של דבר הוא מקצץ במצוות ודברים חשובים יותר ויותר. וזה כוונת שאלתו: "מה העבודה הקשה הזאת לכם" – כלומר הרי מן התורה אינו עובר בבל יראה ובל ימצא אלא בשיעור כזית או ככותבת, אלא שרבנן גדרו והוסיפו חומרה שיהא איסור חמץ גם במשהו, א"כ מדוע צריכים לדקדק כ"כ בקושי וזהירות על ביעור החמץ ואפיית המצות, ולמה לנו כל עבודת הנשים הכשרות והצנועות בערב פסח, ואמנם בתוכו ופנימיותו אינו חפץ לקיים את מצוות התורה והיינו שהוציא את עצמו מן הכלל וכפר בעיקר, אלא שתחילת דרכו היא לזלזל בחומרות, וזו גם הכוונה בהמשך הדברים "ואף אתה הקהה את שניו ואמור לו", דלכאורה הלא עיקר הדיבור תלוי בלשון ככתוב "מוות וחיים ביד הלשון", ולמה נקט השינים, אלא כי אלו נבראו כדי לשים מחסום וגדר לפה (ערכין טו:) שלא ידבר מה שאינו צריך, ולדבריו של הרשע שאין צריך בגדרים וחומרות, אם כן, אין צורך גם בשינים השומרים את הלשון, לכך "הקהה את שיניו"… 

קדש ורחץ כרפס יחץ מגיד רחצה!
הגה"ק בעל החתם סופר זי"ע (דרשות חלק ב דף רסה) כתב, שרמז יש כאן שאם מקדש אדם את עצמו בקדושת התורה ומתרחץ ומתנקה מכל טומאות העולם, יפרקו ממנו עול מלכות וכל טרדות עולם הזה, וזהו הרמוז בסימני הסדר "קדש ורחץ", היינו מי שמקדש את עצמו ומתרחץ מכל עוונותיו, יזכה ל"כרפס יחץ" – אותיות פרך ס' שרמוזים לעול המלכות בעבודת פרך (כידוע הטעם לאכול 'כרפס' כי שישים רבוא נשתעבדו במצרים בעבודת פרך) ואותם יחצון וישברון, וכמו כן יזכה שירד ממנו עול דרך ארץ ותהא פרנסה מזומנת לו, כי תוציא הארץ בשבילו גלוקסאות וכלי מילת, והיינו "כר-פס" כרים של פסים, ופיסת בר בארץ (ככתוב בישעיה ל.כג).

קדש ורחץ כרפס יחץ מגיד רחצה!
הרה"ק רבי מאיר מפרמישלאן זי"ע היה נותן רמז בסימנים הללו: "קדש ורחץ" – שהרוצה להתקדש ולהתרחץ מעוונותיו, אזי אחת העצות לזה היא שירבה בצדקה, כמו שכתוב (דניאל ד.כד) "וחטאך בצדקה פרוק". ולזה ירמזו "כרפס יחץ" לתת כרים וכסתות לעניים ולפרוס להם מפתו, שיחלק את פרוסתו ויטול את כרו להביאו לעני, ועוד זאת "מגיד רחצה" – שתיכף ומיד כשיכנס עני לביתו יאמר לו שירחוץ ויטול ידיו לסעודה, ואם אתה עושה כן סופך שתגיע לקדושה ותפרוק חטאיך בזכות הצדקה…

שיר השירים
ליל הסדר! בשנה אחת כאשר נכנס הרה"ק בעל הישמח ישראל מאלכסנדר זי"ע לבית מדרשו לערוך את ה"סדר" נענה ואמר לפני הקהל: "מי שאיננו מאמין כי גם הרשע הגדול ביותר יכול להתהפך בלילה הקדוש הזה לצדיק גמור – הוא הוא אותו רשע הנאמר בהגדה!… בשנה אחרת כאשר יצא הרה"ק בעל הישמח ישראל זי"ע מחדרו שבבית המדרש לעבר השולחן והגיע לשולחן בו ערך את הסדר, פרץ בקול שאגה: "קדש"!!! "יהודי! קדש את עצמך, אל תחמיץ את ההזדמנות הניתנת לך בלילה הזה לעלות ולהתעלות"… ובעוד שהקהל עומד וקולט את הדיברה הראשונה ומחליט בנפשו לחפש את הדרך להתקדש, באה הדיברה השניה ביתר שאת וביתר עוז: "ורחץ"!!! "יהודי! טהר את עצמך ורחץ מעבירות שבידך, ורק אז תעמוד על מצבך העגום שהנך נמצא בו". כל הקהל שנכח שם עצר את נשמתו מרוב פחד ויראת הכבוד ששרה שם באותם רגעים נצחיים, כל אחד חושב בלבו כי בוודאי אליו מתכוין הרבי… אך אחרי רגע של דממה עובר הרבי למידת הרחמים, וברוח אבהית מפרש הוא את דיברתו השלישית: "כרפס!!!" "התבוננו בכרפס, מהו? בסך הכל ירק כמו שאר ירקות, רק עליו יוצאים החוצה ואילו הוא טמון עמוק באדמה. מי שם לב אליו ומי מתחשב בו כל ימות השנה, ועם זאת, כשליל הסדר מגיע מעלים אותו על שולחן מלכים, קחו אפוא מוסר ותלמדו ממנו, כי אף שבכל ימות השנה, הנכם שקועים בכל מיני מעשים חומריים ככרפס הזה ששקוע באדמה, הרי אם תרצו מסוגלים אתם להגיע בלילה הזה למדריגות רמות ונשגבות"…

בליל הסדר הוא זמן אדיר לתפילה על פרנסה טובה! הרה"ק בעל האהבת שלום מקאסוב זי"ע עורר את כל הקהל להתפלל בליל הסדר בפרט, ובחג הפסח בכלל, על פרנסה טובה ומזוני רווחי, באומרו שלפעמים נובע חיסרון השפע בפרנסה משום שמתפלל אדם על פרנסתו רק בראש השנה, דבתוך תפילותיו על החיים ביקש גם על המזון, אבל יותר הוא לא המשיך לבקש, ובאמת הרי בפסח נידונים על התבואה (ראש השנה טז.) והוא זמן ראוי להפיל תחינה על זה. וכן בחג השבועות שנידונים על פירות האילן צריך להרבות בתפילה שיצמחו ויגדלו פירות טובים להנות בהם בני אדם, נמצא שבתוך בקשותיו על ההשפעות הרוחניות צריך להעתיר גם למנוחת הנפש מטרדות הפרנסה ולשפע בכל. ולפי זה היה דורש וממליץ באופן נפלא את הפסוק (בראשית כא.כה) "והוכיח אברהם את אבימלך על אודות באר המים אשר גזלו עבדי אבימלך. ויאמר אבימלך לא ידעתי מי עשה את הדבר הזה וגם אתה לא הגדת לי וגם אנכי לא שמעתי בלתי היום". שאברהם הוא הצדיק הפונה כביכול אל מלך מלכי המלכים הנרמז בתיבת "אבימלך" – אבי כל המלכים מלך מלכי המלכים. וטוען לפני השי"ת על אודות באר המים אשר גזלו המקטרגים ואינם משפיעים לישראל כפי צרכם, "ויאמר אבימלך" – משיב השי"ת, "לא ידעתי מי עשה את הדבר הזה" – אינני יודע מאומה ממעשים אלו, אולם "וגם אתה לא 'הגדת' לי" – שבשעת אמירת ההגדה לא רמזת לי מזה כלל, והרי בפסח נידונים על התבואה, "וגם 'אנכי' לא שמעתי" – גם ביום מתן תורה יום קריאת "אנכי", שבו נידונים על פירות האילן לא שמעתי בקשה עליהם, "בלתי 'היום'" – ורק בראש השנה שנקרא "היום" התפללו על זה, וכי בתפילת ראש השנה זה מספיק?…   בפסח נידונים על התבוה הרה"ק בעל האמרי חיים מויז'ניץ זי"ע הסביר את הטעם שדווקא בפסח נידונים על התבואה. כי הנה במשך ימות השנה כשרוצה הקב"ה להשפיע שפע רב וכל טוב לבני ישראל, מיד צצים ועולים המקטרגים וטוענים שבני ישראל אינם ראויים לקבל את הטוב, אולם בפסח כשבני ישראל יושבין ומסובין כבני מלכים, ולפניהם שלחן ערוך כל טוב, כוסות יין מזוגים ואוכלים על השובע, והכל לשמו הגדול בהלל ושירה וסיפור חסדי המקום עליהם, מזה מראה הקב"ה למקטרגים שאין הצדק אתם, רק בני ישראל אינם בועטים בו מרוב טובה, ועיקר הנאתם ורצונם לגרום נחת רוח לפניו יתברך שמו, לפיכך עת רצון הוא לזכות בשפע וכל טוב למלא אסמינו שבע, ומגודל חסדיו ייחד הקב"ה את חג המצות שידונו בו על התבואה, כי אז משתתקים המקטרגים והמשטינים!…

הלל לחצאין? שואל בעל האמרי אמת זי"ע איך אפשר לחלק את ההלל לחצאין ומפסיקין ביניהם בשולחן עורך באכילה ושתיה? ומתרץ, דבליל הסדר יש בכח כל איש ישראל לזכות להגיע למדריגה שגם אכילתו ושתייתו יהיו בבחינת "הלל", ולא יהא נחשב כהפסק בין שני חלקי ההלל. ובודאי גם זה סותם פיות משטיננו ומקטריגנו, שזה מוכיח שעיקר הגשמיות אינה אלא מטרה לרוחניות גרידא, ולפיכך אין האכילה והשתיה מפסיק בהלל… אגב, בהלכה מובא שאחת מהסיבות שלכן אומרים הלל בברכה בערבית בבית הכנסת, בכדי לפטור את ההלל שבתוך ההגדה, מכיון שעל ההלל בהגדה אין אנו מברכים ברכה, כי הוא ההמשך של סיפור יציאת מצרים, ועל סיפור יציאת מצרים לא תקנו חכמים ברכה סיפר הרה"ק מפשעוורסק זי"ע, שהרה"ק בעל הדברי חיים מצאנז זי"ע שח מענין אמירת הלל בליל פסח אחר תפילת ערבית בבית הכנסת, כי בתחילה סבלו החסידים מהמתנגדים על אודות מנהג זה, באמרם שעל מנהג זה שהזכיר המחבר בשו"ע כתב הרמ"א: "וכל זה אין אנו נוהגין כן". והרי אנו נוהגים תמיד כפסקיו של הרמ"א. אז ענה להם הדברי חיים זי"ע מיניה וביה: לא טוב אתם לומדים פשט בדברי הרמ"א! אלא האמת היא שבעת שכתב הרמ"א את זאת, זלגו שתי דמעות מעיניו וכתב באנחה: "ואנן אין נוהגין כן", במנהג טוב שכזה…

סימני הסדר!
הרה"ק רבי צבי הירש מרימנוב זי"ע דיבר בקדשו בליל הסדר, שרמזים עמוקים ודברים רמים ונשגבים רמז בעל ההגדה בסימני הסדר, והטעם שהניחם מוצפנים ולא גילה סודם בפירוש, משום שבשביל החכם אין צריך לפרש כי די לחכימא ברמיזא, ולשוטה ופתי אי אפשר ואסור לגלות לו. ואכן הוא עצמו היה אומר בלילה זה על סימני הסדר דברים עמוקים מאד. אף ציין ואמר: אלמלי הייתי חושש מהמון עם ועמי הארץ, הייתי נוטל את המצות לבית הכנסת ועושה בהן נענועים כמו שעושים בד' מינים!… הרבה צדיקים פירשו שלכן תקנו בפסח "קדש" לפני "ורחץ", כי בלילה הזה יכול האדם להתקדש לפני שהוריד ורחץ מעליו את תחלואי עוונותיו. ובלילה זה עולה כל אחד במעלות הקדושה שלא בהדרגה גם אם האדם אינו ראוי. כמו שעשה הקב"ה לבני ישראל שהוציאם ממ"ט שערי טומאה ונתן להם מדריגות קדושה בדילוג ובקפיצה. ומחמת כן סידר בעל ההגדה בסימנים "קדש" לפני "ורחץ", שסדרי לילה זה אינם כסדר הרגיל בכל ימות השנה אלא אפשר להתקדש אפילו לפני שרחץ מעוונותיו…  

סימני הסדר!
הרה"ק בעל האמרי אמת זי"ע הסמיך לכך את דברי הפסוק (ישעיה ל.כט) "כליל התקדש חג" – שזה הלילה מוכן הוא לקדושה, משום שבלילה הזה מתגלית האהבה שיש בין כנסת ישראל לאביהם שבשמים, ואהבה מקלקלת את השורה, לפיכך יכולים בני ישראל לזכות לקדושה אף אם לא נטהרו מעוונותיהם. וכן מרומז בפסוק (שמות יב. ח) "ואכלו את הבשר בלילה הזה צלי אש ומצות על מרורים יאכלהו", שכידוע המצה רומזת לענייני קדושה, ואמרה תורה שבלילה הזה אף אם מרורים על שולחנו שעדיין לא נפטר מיצרו הרע יכול הוא כבר לאכול מן המצה ולהתקדש על ידה…  

סימני הסדר!
הרה"ק רבי אהרון מקרלין זי"ע פירש "ואמרתם זבח פסח הוא לה'" – שאם ירצה האדם בליל פסח לזבוח את יצרו ולשחטו, עליו לפסוח ולבוא בקפיצה אל המלך, היינו שבליל זה מסוגל שלא יצטרך לחשוב על ה"סור מרע" אלא יוכל לדלג על הכל ולהיכנס אל הקודש בקפיצה מרוב אהבת השי"ת ולעשות רצונו בלב שלם…  

צדקה בליל הסדר
הרה"ק מפרמישלאן זי"ע היה מחלק הון תועפות עבור צדקה במשך כל השנה ואף בליל הסדר עצמו – כמו שנראה בסיפור הבא על פי התיאור וההקדמה שמובא בספר אספקלריא המאירה: הכסאות בבית הרה"ק מפרמישלאן זי"ע שהיו מיוחדים לפסח, היו שמורים לפסח משנה לשנה. חרף זאת, לפני הפסח, היו מגעילים אותם ברותחים בכל שנה מחדש. ואת לוח השולחן שעליו אכלו, מחליפים היו בחדש מידי שנה בשנה. הלוח החדש, היה משטח עץ שלם, ללא דבק וללא מסמרים, וגם אותו מקציעים היו מכל עבריו. עליו, הונחו שתי מפות מיוחדות לפסח, אשר אף הן הוגעלו ברותחים… אולם, היו, שנים קשות, כאשר הפרוטה לא היתה מצויה, ולא השיגה היד בכדי רכישת לוח חדש לשולחן. או אז הקציעו היטב את כל שכבתו העליונה של השולחן במקצוע, הגעילוהו ברותחין, ועל הלוח המהוקצע והמוכשר, מרחו שכבה עבה של טיט, על הטיט הניחו שכבה של תבן, ועל התבן מלמעלה פרסו מספר מפות של פסח. לאחר כל זאת. כאשר הגיע ובא ליל התקדש חג הפסח, נענה הרבי אל המסובים ואמר: ילדים יקרים! מי שרוצה להחמיר, יואל נא ויאחז את צלחתו בידו, ובל יניחנה על השולחן! סוף כל סוף, אין זה שולחן של פסח… צאצאי הרבי, מפטירים היו אחרי סיפור זה ואומרים בבדיחותא: "ובצלחת עצמה – לא היה מאומה"!… ומשום מעשה שהיה, אותו סיפר הצדיק הקדוש רבי יצחר מאלעסק זי"ע שהסב על שולחנו של הרבי באותה שנה לאחר נישואיו לנכדתו: היה זה בערב פסח לאחר שכילו בני הבית, לנקות את הבית מכל שמץ של חמץ, כפי חומרותיו העצומות. ועתה היו צריכים להתחיל במלאכת הבישול ולהכין את כל הדרוש לשולחן ה"סדר" בליל התקדש החג. ברם, משנכנסה הרבנית אל הקודש פנימה, לבקש מעות לקניית המצרכים בשוק, נתבשרה, כי הספיק הרבי לחלק לצדקה את כל אשר לו, עד הפרוטה האחרונה ממש, ולא זו בלבד, אלא שגם מישכן כל דבר ערך שנמצא תחת ידו, ולוה הלוואות מארבע רוחות השמים, כדי לחלק "קמחא דפיסחא" לעניי הסביבה, הקרובים והרחוקים. הרגיעה רבנו ואמר: נסתפק במצות ובמעט תפוחי אדמה! ליתר מכך, הלא איננו זקוקים!… אך בתו של הרבי שהיתה גרה בסמיכות ראתה את המצב כפי שהוא, מיהרה למשכן חפץ כלשהו מביתה שלה, ובמעות שקיבלה, רכשה בשוק תרנגול כחוש, ומיהרה לבשלו לכבוד "ליל הסדר". בליל יום טוב, כאשר שב הרבי מן התפילה לביתו, נכנס בבהילות המטבחה, כשמשמשו נסרך על עקבותיו, ניגש אל הכיריים, הסיר משם את קדירת המרק והעוף, מסרה אל ידו של המשמש, ויצא עמו את הבית במרוצה. בני הבית נותרו דוממים ומשתאים, ולא ידעו את נפשם מרוב השתוממות. רק לאחר שעה די ארוכה, שב הרבי כולו קורן מאושר, ובידו של המשמש – הקדירה הריקה. "ברוך הוא וברוך שמו"! – קרא הרבי בשמחת לב גואה על גדותיה – "זכינו להחיות את נפשה של יולדת עניה מבנות העיר! מלבד מצות ואי אלו מאכלים קרים, לא נמצא במעונה מאומה. – המרק, עם נתחי העוף אשר בתוכו, היו לה ממש למשיב נפש!" או אז בשמחה עצומה, ניגש והחל בעריכת ה"סדר"… "כל אותו הפסח" – העיר רבי יצחק מאלעסק בסיום סיפורו – "לא נראה במעונו של הרבי אפילו פירור של בשר!"…

ביצה!
הרה"ק רבי מרדכי מאיזביצה זי"ע בספרו מי השילוח נתן הסבר מעניין לכך – שבין הדברים שמניחים בקערת ליל הסדר הוא ביצה, ואת ההסבר נתן על פי דרכו המיוחדת אותה הוא דרש כל הזמן ואף זעק זאת לחסידיו בכל עת: לעולם אל תעשו דבר שעשיתם אותו אתמול רק משום שעשיתם אותו אתמול!… וכך גם הסביר את הפסוק: (דברים טז כב) "לא תקים לך מצבה אשר שנא ה' אלוקיך" – אל תאבן את המושגים, אל תקפיא את השגותיך! "אלוהי מסכה לא תעשה לך" – אל תצוק את עבודת ה' לדפוסים קבועים, דוממים, אלא תמיד תוסיף ותשאוף לעלות עוד ועוד! להתקדם הלאה!! ולכן הסביר – זהו הטעם שאנו שמים את הביצה בליל הסדר, משום שהביצה מסמלת את שלב הביניים לדור הבא – בין התרנגולת לאפרוח. לומר לך, שאף יציאת מצרים, ניסיה וגילוייה אינם השיא. יש לראות בהם רק דרגת ביניים להשגות שעוד יבואו, להעפלה בשלבי ימי הספירה… לקבלת התורה, כמו שאמר הקב"ה למשה רבינו "בהוציאך את העם ממצרים תעבדון את האלוקים בהר הזה" – כל היציאת מצרים היא בכדי להגיע למטרה הנכספת: קבלת התורה!… לכאורה צריכים להבין מהן ענין ביצה שהוא מאכל אבלים, לחג הפסח? אלא במשנה ברורה מובא ש"ביצה" בארמית היא "ביעא", ויש בזה רמז "דבעי רחמנא לפרוק יתנא" – שרצה ה' לגאול אותנו. כמו כן, בספרים מובא רמז נפלא לטעם שאוכלים ביצה, ולקשר בין ימי המועדות, על דרך

את-בש
הא-ת ב-ש. (הוא אחד מדרכי הרמז שאפשר בהם לפרש את התורה. ובדרך הזה אנו נוקטים שהאות הראשונה שבאל"ף בי"ת מכוונת עם האות ת' והאות ב' השניה שבאל"ף בי"ת מכוונת עם האות ש' שהיא השניה כלפי סוף האל"ף בי"ת וכן הלאה בשאר האותיות): היום בשבוע שחל בו א' של פסח – הוא היום שחל בו תשעה באב. היום בשבוע שחל בו ב' של פסח – הוא היום שחל בו שבועות. היום בשבוע שחל ג' של פסח – הוא היום שחל בו ראש השנה. היום בשבוע שחל בו ד' של פסח – הוא היום שחל בו קריאת התורה האחרונה של חמשה חומשי תורה , דהיינו שמחת תורה. היום בשבוע שחל בו ה' של פסח – הוא היום שחל בו צום כפור. היום בשבוע שחל בו ו' של פסח – הוא היום שחל בו פורים. נמצא שהיום הראשון של פסח הוא אותו יום בו יחול גם תשעה באב. ולכן נוהגים לאכול בו ביצה שהוא מאכל אבלים.
ואכן, חז"ל (איכה רבה) רמזו לקשר שבין ליל הסדר לתשעה באב בדרשתם על הפסוק (איכה ג. טו) "השבעני במרורים הרוני לענה" – מה שהשבעני במרורים בלילי פסח הרוני לענה בליל תשעה באב…  

מעשה ברבי אליעזר וכו' שהיו מסובין בבני ברק והיו מספרים ביצאת מצרים כל הלילה עד שבאו תלמידיהם ואמרו להם רבותינו הגיע זמן קריאת שמע של שחרית. 
ולכאורה צריך להבין איך העיזו התלמידים לומר לרבותיהם מה לעשות, להפסיק לספר ביציאת מצרים ולקרות קר"ש, וכי הם לא ידעו שהגיע זמן קריאת שמע? אלא שמעתי לפרש מכ"ק מרן אדמו"ר ממישקולץ שליט"א על פי דברי הרה"ק מזלוטשוב זי"ע שעצם סיפור יציאת מצרים יש לו הכח לגרום להשגת ולדעת את האלוקים, כמו שכתוב (שמות י.ב) 

"ולמען תספר באזני בנך וכו' וידעתם כי אני ה'"
דהיינו שעל ידי שתספר תגיע למדריגה הנעלה של ידיעת ה'. והנה מצוות קריאת שמע הוא, שנקבל עלינו עול מלכות שמים ולהמליך עלינו את הקב"ה. וזה מה שאמרו תלמידיהם: "רבותינו" – לאחר סיפור יציאת מצרים כל הלילה כבר הגעתם לידיעת ה' בכדי לקבל עול מלכות שמים, וא"כ אפשר כבר לקרות קריאת שמע… והוסיף כ"ק מרן אדמו"ר ממישקולץ שליט"א עוד הסבר מיוחד: דהנה יש שני סוגי ניסיונות לאדם. האחד ניסיון העוני, דהיינו שהדברים לא מסתדרים ואז מגיע לייאוש ח"ו ומאבד את האמונה, והשני ניסיון העושר שהכל מסתדר ואז הוא ח"ו בבחינת "וישמן ישורון ויבעט". והנה קריאת שמע של שחרית וערבית רומז שאדם צריך לקבל עליו עול מלכות שמים ולהאמין בהקב"ה בכל מצב שהוא בין כשהוא במצב של 'ערבית' – בבחינת העוני והצער, ובין כשהוא במצב של 'שחרית' שהכל מאיר וזורח.
כדברי הרה"ק בעל השפת אמת זי"ע על דברי הגמרא (ברכות יב.) "כל שלא אמר אמת ויציב שחרית ואמת ואמונה ערבית לא יצא ידי חובתו, שנאמר "להגיד בבוקר חסדך ואמונתך בלילות". דאדם שאומר "אמת ויציב שחרית" – רק במצב של שחרית, כשטוב לו, ואינו אומר "אמת ואמונה ערבית" – אף במצב שלא נראה לו טוב, לא יצא ידי חובתו, דגם שהמצב בבחינת "ערבית" צריכים להתחזק באמת ובאמונה ולהאמין שהקב"ה הכל יכול. והנה רבי אליעזר ורבי יהושע וכו' היו מספרים ביציאת מצרים כל אותו 'הלילה', דהיינו שהיו מספרים שהקב"ה גאל אותם ממצרים שהוא בבחינת לילה – עבודה קשה ומפרכת קושי השעבוד, וע"י כך הגיעו לאמונה שגם כשהוא בבחינת לילה אין צריכים להתייאש, אלא לבטוח בהקב"ה. לכן "באו תלמידיהם ואמרו להם הגיע זמן קריאת שמע של 'שחרית'"! – הגיע הזמן שתלמדו אותנו גם איך לעמוד בניסיון השני – ניסיון העושר שהוא בבחינת שחרית שגם אז צריכים להישאר נאמן להקב"ה ולא נהיה בבחינת "וישמן ישורון ויבעט"…

חכם מה הוא אומר מה העדות והחוקים אשר צוה ה' אלוקינו אתכם. ואף אתה אמר לו כהלכות הפסח אין מפטירין אחר הפסח אפיקומן.
כבר תמהו הרבה, מאחר שהחכם שואל לטעמם של העדות החוקים והמשפטים (כדברי הרמב"ן דברים ו.כ), מדוע אין משיבים על שאלתו אלא מלמדים אותו הלכות הפסח? הגה"ק רבי שמעון סופר זי"ע רבה של קראקא ענה על כך תשובה ע"י מעשה שקרה עמו: בימי נעוריו קלטה אוזנו חקירה בעניני אמונה, שהסעירה את מוחו והעסיקה עשתונותיו. פנה והציעה לפני אביו הגה"ק בעל החתם סופר זי"ע. שמע, ולא ענהו דבר. הרע בעיניו, והלך ממורמר. כעבור כמה ימים קראו אביו, הזכירו את השאלה וענהו תשובה מאירת עיניים, שפיזרה את הערפלים והזריחה אור גדול. ואמר לו: "מלכתחילה לא היתה כאן שאלה – ולמה לא השבתיך מיד, כדי להורתך שאין להתבלבל בגלל קושיא, ויש לדעת שלכל שאלה יש תשובה, גם אם איני יודעה"!…

רשע מה הוא אומר וכו' ואף אתה הקהה את שניו
הרבה שואלים מהו העונש הזה להקהות ולהוריד לו את השיניים? וכבר הבאנו בגליונות "פנינים לפסח" בשנים עברו הרבה תירוצים והסברים מיוחדים. בשם המהר"ם שיק זי"ע מובא כי הנה הרשע לעולם אינו מתחיל דרכו אלא בזה שמזלזל בגדרים שגזרו לנו חכמינו זכרונם לברכה. ובסופו של דבר הוא מקצץ במצוות ודברים חשובים יותר ויותר. וזה כוונת שאלתו: "מה העבודה הקשה הזאת לכם" – כלומר הרי מן התורה אינו עובר בבל יראה ובל ימצא אלא בשיעור כזית או ככותבת, אלא שרבנן גדרו והוסיפו חומרה שיהא איסור חמץ גם במשהו, א"כ מדוע צריכים לדקדק כ"כ בקושי וזהירות על ביעור החמץ ואפיית המצות, ולמה לנו כל עבודת הנשים הכשרות והצנועות בערב פסח, ואמנם בתוכו ופנימיותו אינו חפץ לקיים את מצוות התורה והיינו שהוציא את עצמו מן הכלל וכפר בעיקר, אלא שתחילת דרכו היא לזלזל בחומרות, וזו גם הכוונה בהמשך הדברים "ואף אתה הקהה את שניו ואמור לו", דלכאורה הלא עיקר הדיבור תלוי בלשון ככתוב "מוות וחיים ביד הלשון", ולמה נקט השינים, אלא כי אלו נבראו כדי לשים מחסום וגדר לפה (ערכין טו:) שלא ידבר מה שאינו צריך, ולדבריו של הרשע שאין צריך בגדרים וחומרות, אם כן, אין צורך גם בשינים השומרים את הלשון, לכך "הקהה את שיניו"… 

שישים המה מְלָכוֹת ושמונים פילגשים וכו' (ו.ח)
על כך נאמר במדרש: "שישים המה מלכות – כנגד שישים מסכתות, ושמונים פילגשים – כנגד פתיחות". לְמַה הכוונה "כנגד פתיחות"? אלא מסביר הגה"ק רבי העשיל מקראקא זי"ע – משישה הסדרים מתחיל סדר זרעים באות מ': "מאימתי קורין את שמע". וסדר מועד באות י': "יציאות השבת". וסדר נשים באות ח': "חמש עשרה נשים". וסדר נזיקין באות א': "ארבעה אבות נזיקין". וסדר קדשים באות כ': "כל הזבחים". וסדר טהרות באות א': "אבות הטומאה". וסכומן הכולל של האותיות הפותחות הללו: מ'. י'. ח'. א'. כ'. א'. – הוא שמונים, וזהו הפשט של המאמר "ושמונים כנגד פתיחות": סכומן של האותיות הפתיחה הוא שמונים.

רשע מה הוא אומר?
בשם הרה"ק בעל הייטב לב מסיגט זי"ע מובא, דהנה החילוק בין אדם רשע לאדם רע הוא, שבאדם 'רשע' יכול להיות גם כן מידות טובות הרבה, ויכול להיות גם כן טוב לשמים וטוב לבריות, אלא לפעמים הוא עושה מעשה רשעות לאדם, ועל אותה הרעה נקרא רשע. לא כן האדם 'רע', שהוא רע לגמרי, רע לשמים ורע לבריות, ואין בו שום מידה טובה, רק רע כל היום. וזה הוא שאמר בעל ההגדה: "ולפי שהוציא את עצמו מן הכלל", כלומר מכל המידות טובות, ואין בו שום מידה טובה, א"כ הוא רע לגמרי, ולא רק רשע לבד, ע"כ "הקהה את שניו" – כלומר הקהה את ה'שי"ן' של, היינו הקהה את האות ש' מתיבת רשע, ואז נשאר האותיות 'רע'… ובספר מתוק האור מובא הסבר נוסף: "רשע" בגימטריא 570 . "שניו" 204 בגימטריא צדיק. הרי . בגימטריא 366 . רשע פחות שניו עולה 204 לנו, שכאשר מורידים ל"רשע" את "שניו", מקבלים "צדיק"… הפשט הפשוט הוא "הקהה את שניו" – תן לו תשובה מוחצת ותעמיד אותו במקומו בכדי שלא יוכל יותר לפתוח את הפה ולהשטין על ה' ועל כל דבר שבקדושה!…
אל הגה"ק העילוי הידוע מרוגאצ'וב זי"ע הגיע יום אחד איש 'רשע' בעל גאוה ורע מעללים שנסה לשאול שאלות וחקירות טיפשיות את הגאון ובדרך זו ללגלג על דרכו הידועה. אמר לו הרוגאצ'ובר: גם אני רוצה לחקור, כשעושים קנין משיכה בבהמה ונותנים מכה לבהמה כדי שתרוץ, מדוע היא רצה, האם בגלל שהיא מפחדת לקבל עוד מכה, או בגלל שכשהיא מתרחקת אינה רואה את המקל ממרחק של שני מטר. הביט עליו אותו 'רשע' בתמיהה ואמר: סליחה כבוד הרב, אבל שאלה זו צריך להפנות לעגלון, האם אני עגלון, תמה האיש?.. ענה לו הרוגאצובר: וכי שאלתי אותך בתור עגלון? שאלתי אותך בתור בהמה…

הקהה את שיניו
פעם בא אל המלבי"ם משכיל אחד, לבקש מהרב הסכמה על ספר שכתב על מילים נרדפות בלשון הקודש. לא מצאו בביתו והלך לבית הכנסת. ראה המלבי"ם יהודי לא מוכר נכנס אל בית הכנסת ושאל אותו: "מאיפה כבודו?" ענה המשכיל: "מאבא ואמא"… חשב המלבי"ם שאולי לא הבין הלה את השאלה ושאל: "כן, אבל מאיפה באת?" ענה המשכיל: "מארבע רוחות השמים"… הבין המלבי"ם עם מי יש לו עסק ועזבו לנפשו. לאחר זמן כששב המלבי"ם לביתו, דפק האיש על דלת ביתו, ואז הלמה בו ההכרה שהאיש שפנה אליו בבית הכנסת הוא – הוא המלבי"ם. אמר לו המשכיל: "באתי לבקש מהרב הסכמה על ספר שכתבתי, שענינו מילים נרדפות בלשון הקודש". אמר לו הרב: "אתן לך הסכמה, אבל קודם אמור לי מה ההבדל בין שרץ לשקץ?" לא ידע המשכיל את ההבדל, והמשיך הרב ואמר: "שרץ – בא מארבע רוחות השמים, שקץ – בא מאבא ואמא"…

הקהה את שניו!
אחד מאלו שיש להקהות את שיניהם פנה בטרוניה אל הגה"ק רבי יהונתן אבישיץ זי"ע: מדוע נאמר בהגדה שיש להקהות את שיני הבן הרשע, והלא בתורה משיבים לו בנחת, ככתוב: "והיה כי יאמרו אליכם בניכם מה העבודה הזאת לכם, ואמרתם זבח פסח הוא לה"! ענהו: "הלא תשובתך בצדך! בתורה מתקבצים הרשעים בכנפיה ושואלים בחבורה, ואם נקום להקהות את שיניהם תתפתח קטטה ותגרה, הרשתה התורה להשיבם בנחת. אבל בהגדה בא רשע אחד – ומי יתאפק מהקהות שיניו"… ופני המלגלג חפו!.. 

הקהה את שניו!
הגה"ק בעל המשרת משה זי"ע נשא דרשת שבת הגדול ברוב חריפות ובקיאות, הכל האזינו, מרותקים, ולפתע קפץ אחד מבני "איסתרא בלגינא" ונסה לפרוך דבריו, וכל הששים לקנטר הצטרפו בשמחה. נענה הרב ואמר: "כנגד ארבעה בנים דברה תורה, אבל בעוד שאת שאלת החכם והתם מביאה היא בלשון יחיד, "כי ישאלך בנך", הרי שאלת הרשע מובאת בלשון רבים: "כי יאמרו אליכם בניכם". ומדוע? משום שהחכם חפץ באמת ללבן את הענין. לפיכך פונה הוא אל הרב ביחידות, לאחר הדרשה, שואל שאלתו, ומקבל תשובה מפורטת ומנומקת. אבל הבן 'ההוא' כל כוונתו לקנטר. ולפיכך שואל הוא דווקא בפרהסיא, בתקוה להביך את הדורש"… 

ואחרי כן יצאו ברכוש גדול.
על הפסוק דבר נא באזני העם וישאלו איש מאת רעהו ואשה מאת רעותה כלי כסף וכלי זהב" (שמות יא.יב), כתב רש"י: אין "נא" אלא לשון בקשה, בבקשה ממך הזהירם שלא יאמר אותו צדיק אברהם: "ועבדום וענו אותם" – קיים בהם (בראשית טו.יג). "ואחרי כן יצאו ברכוש גדול" – לא קיים בהם. וכבר עמדו המפרשים על התמיהה, מדוע הוצרך הקב"ה לבקש ולהתחנן, הרי אם היו מכריזים כאן שעומד מישהו מחוץ לאולם ומחלק כסף רב לכל אחד, לא היה נשאר באולם אף אחד?… וביאר המגיד מדובנא זי"ע כדרכו על פי משל מיוחד: היו פעם שני מלכים שנלחמו זה בזה תקופה ארוכה, וסופה של המלחמה לא נראה באופק. עד שיום אחד נמלכו בדעתם והחליטו: לשם מה להרוג כל כך הרבה חיילים? כל אחד ישלח חייל אחד, שניהם יתגוששו ליד בור עמוק, ומי שיצליח לזרוק את השני לתוך הבור הוא המנצח. צד אחד שלח חייל ענק. בעל ממדים עצומים, והצד השני שלח חייל רגיל. לא גדול במיוחד. והנה, האות ניתן והשניים התחילו להתגושש… נגש החייל הענק אל זה שממולו, תפס בו בחזקה, הניף אותו באוויר על כתפיו והתחיל לצעוד לכיוון הבור. המלך של זה שעל הכתף נשם נשימה עמוקה, הנה עומד הוא להפסיד במלחמה… כשהגיעו למרחק חצי מטר מהבור, סטר החייל הקטן על פניו של הענק, עשה לו עוד שניים שלושה תרגילים והכניסו לתוך הבור. כולם מחאו כפיים, נערך טקס מיוחד ובו הוענק לחייל אות הצטיינות מאת המלך. בסיום הטקס קרא המלך לחייל ואמר לו: "נכון, מגיע לך פרס על שהבאת לי את הניצחון, אבל בעצם מגיעות לך גם מלקות… שכן, אם יודע אתה לעשות כאלו תרגילים, למה לא עשית זאת בתחילת ההתגוששות? הרי נשמתי פרחה מקרבי כשראיתיו עומד להכריע אותך"? נענה החייל ואמר: "אדוני המלך, האם ראית איך הוא היה נראה"? כן, ענה המלך: כזה גדול!… "נו, – ענה החייל: אז למה שאני אשא אותו על גבי עד הבור? מה, אני סבל?! לכן הנחתי לו לשאת אותי על כתפיו כל הדרך אל הבור, ורק ברגע האחרון הפלתי אותו לתוכו"… והנמשל: הרי בעצם, עיקר הביזה ממצרים היתה ביזת הים. שנאמר: "תורי זהב נעשה לך עם נקודות הכסף". ואמרו חז"ל (שיר השירים רבה א'): "תורי זהב נעשה לך – זו ביזת הים, עם נקודות הכסף – זו ביזת מצרים, כשם שהפרש בין כסף לזהב, כך גדול שבח ממון הים מביזת מצרים". נמצא, שעיקר הישועה היתה על הים, כי עד הים המצרים רדפו אחריהם, וגם עיקר הביזה היתה על הים. מעתה, כשבא משה רבינו לבני ישראל לפני שיצאו ממצרים, וביקש מהם ליטול מהמצרים מעט כלי כסף וכלי זהב (כי את עיקר הממון יקבלו על הים), טענו היהודים: "לשם מה עלינו לשאת את רכושם של המצרים עד הים? הרי ממילא המצרים יביאו לנו הכל אל הים"? לכן נאמר כאן "דבר נא", לשון בקשה, תבקש מבני ישראל שבכל אופן יקחו. למה? שלא יאמר אותו צדיק אברהם (בראשית טו.יג): "ועבדום ועינו אותם" – קיים בהם, "ואחרי כן יצאו ברכוש גדול" – לא קיים בהם….

שיר השירים!
שיר שהוא על כל השירים אשר נאמר להקב"ה מאת עדתו ועמו כנסת ישראל (רש"י). מסופר, כי המשכילים נטפלו אל המגיד מדובנא זי"ע, שיסביר להם את "שיר השירים" כפשוטו בלי כל משל ומליצה. אמר להם המגיד מדובנא, אמשול לכם משל: אדם שלח את חתנו בפעם הראשונה לעיר, ליריד, לקנות שם סחורה, הדריך אותו חותנו מה ואיך לקנות. בעיקר, אמר לו, שיבדוק היטב את הסחורה שלא יהיו בה פגומים וחורים. גם החותנת ביקשה ממנו שיקנה בשבילה כלים שונים, בכללם גם נפה ומסננת. נסע האברך ל"יריד" ועשה שם מסחר וקנין, אף הביא כלים אחדים בשביל החותנת, פרט לנפה ומסננת. על השאלה, מדוע לא הביא גם נפה ומסננת, אמר ששמע בקול חותנו, שסחורה שיש בה נקב לא יקנה, וכל נפה ומסננת שהראו לו היו כולן מלאות נקבים נקבים… בטלן שכמותך! – לגלגה עליו חותנתו – נפה ומסננת צריכות נקבים. הנקבים שבהן זוהי מעלתן וייחודן. והנמשל, סיים המגיד מדובנא – "כל מעלתה וקדושתה של שיר השירים, שכולה משל בין הקב"ה לכנסת ישראל", ואתם דורשים "שיר השירים" בלי משל. שיר השירים בלי משל הרי זה כמו נפה ומסננת בלי נקבים…

כל הכתובים קודש, ושיר השירים קודש קדשים (ידים ג' ה')
מסופר, שבהיות הרה"ק בעל האמרי אמת זי"ע ילד כבן חמש עלה פעם בערב שבת לבית המדרש זמן רב לפני התפילה לומר "שיר השירים". פנה אליו אחד מזקני החסידים ושאלו: הלא בנו של רבי אתה, שמא תאמר לי מדוע אמרו שהתורה קודש, ושיר השירים קודש קדשים! היתכן, קדוש יותר מהתורה הקדושה?! נשא הילד עיניו, ואמר: "הן אדם מבוגר אתה, ואיך לא תדע ש"קדוש" פירושו נעלם ונעלה מהשגה. התורה מובנת בפשוטה, ורק הסוד בה נעלם, לפיכך אינה קרויה אלא "קודש". אבל בשיר השירים גם הפשט אינו מובן, בנוסף לסוד ולרז, והרי הוא "קודש קדשים"!…

כל הכתובים קודש, ושיר השירים קודש קדשים (ידים ג' ה')
כך הסביר זאת הגה"ק רבי ישראל סלנטר זי"ע – כל הספרים כוללים בתוכם דרשות ורמזים שונים על פי פרד"ס, אך הפשט נלמד בפשטות, אות באות ומלה במלה, כמות שהוא, אבל בשיר השירים גם הפשט הפשוט הוא קודש ואי אפשר להבינו כמות שהוא!
וכותב הרב יוסף ברגר: חשבתי להסביר לפי זה, דזה הטעם שאנו אומרים שיר השירים ב"ליל הסדר" לאחר גמר הסדר, דהנה הרה"ק בעל התפארת שלמה זי"ע הסביר, דהטעם שנקרא לילה זה בשם "ליל הסדר", מכיון שלילה זה הוא כל כך קדוש למעלה מהשגותינו! כך – שלפי הפשט הפשוט אין אנו מבינים זאת, אלא רק לפי עניינים גבוהים ורמים!… וידוע שהתורה נלמדת בד' דרכים "פרד"ס" – פשט רמז דרוש סוד, ואם אין אנו יודעים לפרש את לילה זה לפי ה"פשט", אז חייבים לפרשו לפי שאר האפשריות ונשאר לנו רק "סד"ר", ולכן נקרא לילה זה "ליל הסד"ר". והנה כאמור, גם ב"שיר השירים" הפשט הפשוט הוא קודש ולכן לא נשאר לנו אלא ללמוד לפי ה"סד"ר"…   

כל הכתובים קודש, ושיר השירים קודש קדשים (ידים ג' ה')
אל הגה"ק רבי אייזיל חריף זי"ע בא פעם אחת מחבר לבקש הסכמה על ספר, ואגב כך התחיל מספר מה יחסן גדול הוא. אמר לו רבי אייזיל: בשיר השירים לא הודיע שלמה המלך את יחוסו, אלא אמר בקצרה: "שיר השירים אשר לשלמה", ואף על פי כן מצא הספר חן ביותר והוציאו עליו הסכמה, ש"כל הכתובים קודש ושיר השירים קודש קדשים" (ידים ג'). בקוהלת כנגד זה כבר מפורט כל יחוסו של המחבר: "דברי קוהלת בן דוד מלך ירושלים", ואף על פי כן – "ביקשו חכמים לגנוז ספר קוהלת" (שבת ל')… שכן בהסכמה על ספרים, ר' יהודי יקר, אין מתחשבים ביחוס… עוד הוסיף ואמר בדרך צחות: בשעה ששמע הקהל דברי זמר, "שיר השירים", אף על פי שלא נמסר מיד כל יחוסו של המחבר ונאמר סתם: "אשר לשלמה" – בכל זאת מצא מיד חן בעיניו ביותר והשיב מיד: "ישקני מנשיקות פיהו, כי טובים"!… אבל כשבא אליהם אותו מחבר עצמו בדברי מוסר, בספר קוהלת, אף שנמסר שם מיד יחוסו הגדול: "קוהלת בן דוד" ומעמדו הרם: "מלך בירושלים" – השיב לו הקהל בקרירות, בביטול, ואמר לו: מילא מה! "הבל הבלים אמר קוהלת, הבל הבלים, הכול הבל!…

ודגלו עלי אהבה (שיר השירים ב.ד)
אל תקרי דגלו, אלא דילוגו, דרשו חז"ל (שיר השירים רבה ב.טו) 'עם הארץ', משקורא "ואיבת את ה' אלוקיך" במקום ואהבת, אומר הקב"ה: "ודילוגו עלי אהבה"… מסופר, שפעם אחת היתה בצורת, והשמים היתה כנחושה. גזרו תענית והרבו בתפילה ותחנונים, ולא נענו. שמע הבעל שם טוב הק' זי"ע כפרי אחד שקורא את שמע, ובוכה וזועק ומתחנן: "ועצר את השמים, ולא יהיה מטר"! כך שווע והעתיר בלב נשבר. שאלו: "לְמַה כוונתך בפסוק זה"? וענה: "בקשתי שהקב"ה יעצור ויסחוט את השמים", מלשון עצירת זיתים וענבים, "ולא ישאר בהם מטר, אלא ירד הכל ארצה!" ואמר הבעל שם טוב שבעתירתו בטלה הגזירה, וירד להם הגשם לברכה. כי רחמנא לבא בעי, ובקש מכל לבו…

ודגלו עלי אהבה (שיר השירים ב.ד)
מסופר כי כשחלה הרה"ק האוהב ישראל מאפטא זי"ע בא לבקרו הרה"ק רבי מנחם מנדל מרימנוב זי"ע עם משמשו הרה"ק רבי צבי הירש מרימנוב זי"ע ומצאו שם את הרה"ק רבי נפתלי צבי מרופשיץ זי"ע, נענה הרבי מאפטא ואמר: הרב מרופשיץ, כיצד מצאה חן בעינכם המליצה במנחת ערב יום הכיפורים? חייכו הרבי מאפטא, הרבי מרימנוב, והרבי מרופשיץ. נבוך רבי צבי הירש. לא העז לשאול את רבו או את הרבי מאפטא. רכן אל הרבי מרופשיץ שהיה הצעיר בחבורה, ושאל בלחישה לְמַה הכוונה? נעתר הרבי מרופשיץ וסיפר, שאשתקד היתה גזירה על הנשים, מעוברות רבות נפטרו רחמנא ליצלן, ורב היה הפחד. כפרי אחד שאשתו היתה מעוברת בא לעיר לתפילות היום הקדוש, ובמנחה של ערב יום הכיפורים שפח נפשו בתחינה: "וברך נשותינו כנשים הטובות לברכה, כי אל טוב ומיטיב אתה ומברך הנשים, ברוך  אתה ה' מברך הנשים", ובכה תמרורים על הצרה להעביר רוע הגזירה, והועילה תפילתו לבטולה!…

שישים המה מְלָכוֹת ושמונים פילגשים וכו' (ו.ח)
על כך נאמר במדרש: "שישים המה מלכות – כנגד שישים מסכתות, ושמונים פילגשים – כנגד פתיחות". לְמַה הכוונה "כנגד פתיחות"? אלא מסביר הגה"ק רבי העשיל מקראקא זי"ע – משישה הסדרים מתחיל סדר זרעים באות מ': "מאימתי קורין את שמע". וסדר מועד באות י': "יציאות השבת". וסדר נשים באות ח': "חמש עשרה נשים". וסדר נזיקין באות א': "ארבעה אבות נזיקין". וסדר קדשים באות כ': "כל הזבחים". וסדר טהרות באות א': "אבות הטומאה". וסכומן הכולל של האותיות הפותחות הללו: מ'. י'. ח'. א'. כ'. א'. – הוא שמונים, וזהו הפשט של המאמר "ושמונים כנגד פתיחות": סכומן של האותיות הפתיחה הוא שמונים 

ביעור חמץ מהלב
כותב ר' בחיי: "מן הידוע באיסור החמץ שיש בו רמז ליצר-הרע, והאדם חייב להגביר יצר-טוב על יצר-הרע... כי הלב הנוטה להרשיע יקראוהו רז"ל 'החמיץ'... וכן היין הנפסד נקרא חומץ, וכן אמרו בפירוש "גלוי וידוע לפניך שרצוני לעשות רצונך ומי מעכב שאור שבעיסה" כלומר יצר-הרע, הרי שהמשילו יצר-הרע לשאור... ועל כן היה החמץ מרוחק מן המזבח והזהירה עליו תורה שלא להקריבו כל עיקר... ועל-זה אמרה תורה "לא יראה ולא ימצא" לא יראה במעשה ולא ימצא במחשבה אלא שיבטלנו בלב... וכיון שהחמץ יש בו רמז ליצר-הרע מכאן יש לנו רמז שכשם שאנו מצווים לבטל החמץ בלב מן התורה כך אנו חייבים לבטל יצר-הרע מהלב ושלא ימשול בנו..."

תיקון האכילות
כל מצוה מוסיפה קדושה באדם, ובפרט באותו אבר וכוח שעל ידו נעשית המצוה, במיוחד במצוות שעליהן אנו מברכים "אשר קדשנו במצוותיו". וכך מצוות האכילה בליל הסדר נותנות קדושה בכל אכילותיו של האדם. והנה עיקר יצר-הרע הוא בתאוות האכילה, כמו שהיה בחטא אדם הראשון בעץ-הדעת. וחז"ל אמרו "אילן שאכל ממנו אדם הראשון חִטָּה היה" – ולכן בכל אכילת לחם מתמודד האדם עם יצר-הרע. אך לעומת החמץ, הרומז בכל מקום ליצר הרע, "שאור שבעיסה", הרי אכילת המצה מסייעת לתקן את אכילת הלחם של כל השנה. וכן אמרו בזוהר הקדוש "חמץ ומצה – דא יצר רע ודא יצר טוב". וכן אכילת מרור מכניסה קדושה בכל מאכלי ירקות. ואכילת בשר הפסח בכל אכילות הבשר. לכן בזמן הזה "עם הארץ אסור לאכול בשר", כי אין לנו כיום אכילת בשר קרבנות שמברכים עליו "אשר קדשנו במצוותיו וציוונו". רק תלמידי חכמים מותרים באכילת בשר כי הם עצמן קודש ואכילתם היא כהקרבת קרבן , כמו שאמרו חז"ל "הרוצה לנסך יין על גבי המזבח – ימלא גרונם של תלמידי חכמים יין". [ר' צדוק הכהן מלובלין, קונטרס 'עת האוכל']

אוכלים אמונה
חכמי הסוד קוראים למצה "מיכלא דמהימנותא" – מאכל האמונה, ומבארים זאת על-פי דברי חז"ל "שאין התינוק יודע לקרות אבא ואמא עד שיטעום טעם דגן", וכן הדבר אצל בני ישראל ביציאת מצרים, שרק לאחר אכילת המצה הראשונה בפסח נכנסה בהם האמונה וידעו לקרוא 'אבא' לאביהם שבשמים. ומבואר עוד בחסידות כי ידיעת התינוק לקרוא לאביו אבא היא ידיעה ראשונית בלבד, ללא הבנה שכלית המושגת בדעתו, ומכל מקום בידיעה זו יש התקשרות חזקה מאוד עד שנפשו קשורה בנפש אביו. וכן הדבר באכילת המצה, שעל-ידה אנו מזינים את האמונה היסודית בה', עד כדי התקשרות חזקה בכל נפשנו, גם כשאיננו משיגים את הדבר בהבנה. האמונה הזו, שאין בה כל התנשאות והגבהה של האדם עצמו (שהרי הוא מבטל את שכלו), אלא הכנעה, בטול ושפלות – מתבטאת דוקא על-ידי המצה, שבה אין הבצק תופח ומגביה את עצמו כמו בחמץ. אמנם, לאחר האמונה היסודית, כאמירת התינוק 'אבא', צריך כמובן לפתח את האמונה ולמלא אותה בהבנה וידיעה, לעבור ממצב של קטנות למצב של גדלות. זוהי כבר העבודה של ספירת העומר, בדרך לחג השבועות. 

לא לוקחים סיכון
בחג הקדוש הזה קדשנו השם יתברך במצוותיו וציוונו על אכילת מצה. והנה יש מחלוקת בין הפוסקים ממתי צריך שימור מיוחד למצת-מצוה, האם כבר משעת קצירה או מאוחר יותר. ומאחר שמצות אכילת מצה היא נפלאת וסודה רם ונשא, וקראו לה בזוהר הקדוש "מיכלא דאסוותא" – מאכל הרפואה, שהיא מועילה מאוד לרפואת הנפש, על כן ראוי להיות חרדים על הדבר ולחוש לדעה המחמירה להקפיד על מצה שמורה משעת קצירה. משל למה הדבר דומה? לאדם חולה שבאו תשעים ותשעה רופאים ואמרו שתרופה מסויימת תועיל לו, ואמנם יש תרופה אחרת טובה יותר, אך די בראשונה. ובא רופא אחר בקי ומומחה, ואמר שהתרופה שרשמו שאר הרופאים אינה מועילה, ואף יכול להיות שתזיק, ורק התרופה הטובה יותר היא לבדה תוכל לרפאותו. והנה מי הוא זה שלא ישמע לדברי הרופא השני?! ויש חסידים ואנשי מעשה שנזהרים גם בכל הפסח לאכול רק מצה שמורה משעת קצירה. וכן כתבו בשם האר"י ז"ל שהנזהר בפסח מאיסור חמץ וחושש לצאת ידי כל הדעות, מובטח לו שלא יחטא כל השנה כולה. וודאי ראוי להזהר הרבה באכילת מצה שהיא מיכלא דאסוותא וקובעת בלבנו אמונה, יראה ואהבת הבורא, ו"אם יתן איש את כל הון ביתו באהבה בוז יבוזו לו". ['פלא יועץ', ערך פסח]

מצה זו
"מצה זו שאנו אוכלים על שום מה? על שום שלא הספיק בצקם של אבותינו להחמיץ עד שנגלה עליהם מלך מלכי המלכים הקב"ה וגאלם" – ביאר בעל התניא, שהחמץ מורה על הגאות וההתנשאות, אך כשהאדם עומד לפני מלך גדול רם ונישא, הרי הוא בתחושה של 'בטול' ואינו מרגיש את עצמו לדבר-מה. לכן, כשהיה אז גילוי שכינה – "נגלה עליהם מלך-מלכי-המלכים" – לא החמיץ הבצק מפני גודל תחושת הביטול בפני ה'. וזהו שאנו אומרים שהבצק לא הספיק להחמיץ מפני גילוי השכינה שעצר את התהליך הטבעי של החימוץ.

המצוה והמציאות
מלשון ההגדה נראה שמצוות מצה היא לזכר החפזון ביציאה ממצרים – "על שום שלא הספיק בצקם של אבותינו להחמיץ". והתקשו המפרשים: הרי עוד לפני היציאה ממצרים נצטוו ישראל שלא לאכול חמץ! וכך כתוב בספר 'אבודרהם': "יש לשאול כי צווי אכילת מצות לא היה מטעם שלא החמיץ בצקם כי קודם לכן צוה לאכול מצות בסתם ולא אמר טעם לדבר! ולכן פירש רבי יוסף קמחי שמה שנצטוו על המצות קודם לכן היה על שם העתיד. שהשם יודע העתידות ידע שהיה להם לצאת ממצרים בחפזון ואפילו אם היו רוצים לא היו יכולים להחמיץ בצקם ן] צוה לאכול הפסח על המצות ומרורים ולאכול שבעת ימים מצה". ויש שמבארים באופן קצת אחר – לא שהציווי נאמר על שם העתיד אלא שהמציאות פעלה לפי הציווי המוקדם. כלומר: מצות מצה ואיסור חמץ כל-כך שייכים לעניינו של החג וליציאת מצרים, עד שגם המציאות הממשית פעלה לפי חוקי התורה ו'הכריחה' אותנו לקיים את המצוה האלוקית. 

בזכות האמונה
"מצה זו שאנו אוכלים... על שום שלא הספיק בצקם של אבותינו להחמיץ... שנאמר, ויאפו את הבצק אשר הוציאו ממצרים עגת מצות כי לא חמץ כי גרשו ממצרים ולא יכלו להתמהמה וגם צדה לא עשו להם". והנה על מה שנאמר "וגם צדה לא עשו להם" פירש רש"י "מגיד שבחן של ישראל שלא אמרו היאך נצא למדבר בלא צדה אלא האמינו והלכו". אם כן, מה שלא הספיק הבצק להחמיץ היה בגלל האמונה, שהרי אם היו מכינים צדה זמן רב קודם יציאתם היה הבצק מחמיץ. ונמצא שמאמונת ישראל נעשתה מצוה ונקבעה בתורה וברצון ה', שלא כמו רוב המצוות שהן באות אלינו "מלמעלה למטה". לכן אנו אומרים בהגדה גם את סיום הפסוק "וגם צדה לא עשו להם" – כי מכאן נלמד מה גדול כוחם של ישראל שאמונתם עולה ונקבעת בתורה וברצון ה' למצוה. [הרבי מפיאסצנה הי"ד בספרו 'דרך המלך']

לדלג מזכות לזכות
"פסח שהיו אבותינו אוכלים בזמן שבית המקדש היה קיים על שום מה? על שום שפסח הקב"ה על בתי אבותינו במצרים..." – כתב השל"ה הקדוש: "דע, כי אין לך אדם בישראל שאין לו זכויות וחובות והן מעורבין, זה עשה היום זכויות ואחר-כך חובות ואחר-כך זכויות, וכן חוזר הרבה פעמים, וכשהוא מתחרט ומתודה ומביא קרבן, מה עושה הקב"ה? מדלג מזכות לזכות. וזהו הסוד במצרים שנגלה הקב"ה בכבודו ובעצמו לכבוד ישראל... וכביכול פסח במהירות מבית ישראל לבית ישראל ועבר על בית המצרי במהירות שהיה מפסיק בין בית ישראל לבית ישראל. וכן עשה בענין זכויות וחובות של אדם עצמו, לדלג מזכות לזכות ולעבור במהירות על החוב שמפסיק, כדי שיתקרבו הזכויות אחד לאחד באופן שהזכויות נעשין חוט עב הקושר את נשמת אדם למעלה, חוט שלם בלי הפסק עד שמקושר למעלה והרי הוא קרבן לה' [דהיינו האדם עצמו הוא כקרבן]".

בעבור זה
"רשע מה הוא אומר, מה העבודה הזאת לכם?". רשע זה הוא מהאפיקורסים המתחכמים ואומרים טעמים למצוות, ואחרי שממציאים איזה טעם שאינו שייך בזמנים אלו יאמרו שכבר נתבטלה המצוה וחיובה, חלילה, וכמו כת הרפורמים המשובשים בדעתם... וכך אומרים למשל שכיום בטל קרבן פסח, שהיה שייך רק בעבר כדי לבטל את העבודה-הזרה שהיו ישראל משוקעים בה במצרים וכדו'. ועל זה אנו משיבים ואומרים שאמנם נכון הדבר שבפסח שעשו ישראל אז במצרים היתה הוראה לביטול עבודה-זרה שלהם, אך יש לדעת שגם במצוות שאנו יודעין בהם טעם – כמו במצה "על שלא הספיק בצקם של אבותינו להחמיץ", ומרור לזכר שמררו המצריים את חייהם, ופסח על שפסח על בתיהם – מכל מקום אין זה עיקר יסודה של המצוה, אלא רק טעם מדוע אנו מקיימים מצוה זו, שלא נהיה כפויי טובה, אבל עיקר יסודה של המצוה אינו בגלל מה שהיה במצרים, שהרי "התורה קדמה לעולם" וגם קודם העולם היו המצוות כתובות בתורה! אך האמת היא שמצוות אלו לא נצמחו מגאולת מצרים, אלא להיפך שבזכות מצות פסח ומצה ומרור שיש בלילה הזה צמחה הגאולה ממצרים בלילה זה. וזה מה שמשיבים לרשע "בעבור זה עשה ה' לי בצאתי ממצרים" – לא בעבור שיצאתי ממצרים אני עושה את המצוה, אלא להיפך בעבור מצוות אלו התחדשה לנו יציאת מצרים. כלומר, שבזכות פסח ומצה ומרור שיש בלילה זה זכו להגאל ושלא הספיק בצקם להחמיץ, וכן זכינו לבטל עבודה-זרה של המצריים בפרהסיא. וכן הדבר בכל טעמי המצוות, שלא בשביל הטעם נעשתה המצוה, אלא להיפך שבעבור המצוה בא הטעם. ובזה נסתרו טענותיו של הרשע שכשבטל הטעם בטלה המצוה חלילה. אלא המצוה בעצם יסודה היא חוקה שלא נודע לנו עיקר טעמה והיא קיימת לעולמים בלא הפסק. ['בית הלוי' פרשת בא]

מוזמנים לסעודה
קרבן הפסח מורה על היותינו עבדים לה'. שהעבד מזונותיו משל רבו, וכשהיו ישראל עבדים במצרים היו נזונים מן המצרים, ובזה שאכלו את הפסח נעשו עבדי ה' המוזמנים על שולחנו ואוכלים מ"שולחן גבוה", וכמו שנאמר בזוהר הקדוש: "כשיצאו ישראל ממצרים יצאו מן הטומאה ועשו פסח לאכול על שולחן אביהם". לכן ההלכה היא שכדי לצאת ידי חובת קרבן פסח, העיקר הוא שהאדם יהיה ראוי לאכילה בשעה שנזרק דמו של הפסח על המזבח, כי אז הרי הוא כבר מוזמן לאכילה על שולחן ה'. והנה מבואר במסכת פסחים שעבד-כנעני אינו יכול לאכול מפסח של אחר שלא ברשות אדוניו. ולכאורה קשה: מה הקשר בין אכילת הפסח לבין העבדות? וכי העובדה שהעבד יאכל מפסח של מישהו אחר פוגעת במשהו בעבדות שלו ובבעלות של רבו עליו? – אלא שכיון שכל עניינו של הפסח הוא להורות על שאנו עבדי ה' ונזונים ממנו, לכן העבד יכול לאכול רק מן הפסח של אדוניו, שהרי מזונותיו באים לו מאת ה' באמצעות אדוניו. [שו"ת אבני נזר יו"ד תנד]

מצה ומרור
כל דרך ה' בתורה ובמצוות היא באמת ביטוי של החרות האמיתית, כלומר בהתאמה מלאה לטבע הפנימי של הנשמה, הטבע היסודי הטהור והקדוש שיש לעם ישראל. המצה היא זכר לחרות הזו שנקנתה לנו ביציאת מצרים, זמן חרותנו. אלא שהטבע הפנימי שלנו אינו יכול להתגלות באופן פשוט, מכיון שנדבקו בנו סיגים, יסודות זרים ומעיקים. לכן אנו צריכים לקבל על עצמנו גם את העבדות – קבלת-עול של עבודת-עבד לה', ללכת בדרך התורה גם כשאיננו חשים את ההתאמה הנעימה לטבע שלנו. המרור הוא זכר לעבדות, שמאותו המצב שהיינו עבדים לפרעה עלינו לקחת לעצמנו את הצד היפה של העבדות, לקבל באהבה גם את מרירות החיים למען המטרה העליונה. [הראי"ה קוק, הגדה של פסח]

מרור מדרבנן
ההלכה היא שבזמן המקדש, כאשר אוכלים קרבן פסח, אז חייבים גם באכילת מרור מן התורה. אך בזמן החורבן חיוב אכילת מרור הוא רק מדרבנן, כדברי הרמב"ם: "אכילת מרור אינה מצוה מן התורה בפני עצמה אלא תלויה היא באכילת הפסח… ומדברי סופרים לאכול המרור לבדו בליל זה אפילו אין שם קרבן פסח". המרור רומז לדברים הרעים שאינם-רצויים. והנה אמרו חז"ל: "שלא יאמר אדם נפשי קצה בבשר חזיר... אבל יאמר אפשי [רוצה אני] ומה אעשה ואבי שבשמים גזר עלי", דהיינו שראוי לאדם לצייר בדעתו את התענוג החומרי של חלק הרע ובכל-זאת לפרוש ממנו מחמת גזירת הקב"ה, שאמנם הדבר ערב ומתוק לגוף החומרי אך באמת הוא רע ומר לנפש. ומדרגה זו היא כפיית הרע בשלמות. והנה בזמן שהמקדש קיים, באכלנו את קרבן הפסח בעיר קדשנו ותפארתנו, אז מחוייבים אנו מהתורה באכילת מרור, כלומר לצייר את טעם הרע ולכפותו. אך בזמן החורבן, כאשר גלינו מבית חיינו, יש חשש לצייר בדעתנו את טעמו הערב של הרע, פן יתגבר עלינו. רק לפעמים, כאשר האדם מצוי בשעה של "מוחין דגדלות" וחכמתו שולטת בקרבו, אז יכול הוא לצייר היטב את הרע על-מנת לפרוש ממנו לשם מצוה. על כן, מרור בזמן-הזה הוא מדרבנן, מדברי חכמים, לרמז שהדבר תלוי בחכמתו של כל אחד ואחד. ['דרך פיקודיך' לר' צבי אלימלך מדינוב]

לאהבת ישראל
בשנת תרי"א גזרה המלכות במדינת פולין שהיהודים צריכים לגלח את זקנם ופאותיהם ולשנות את לבושם המיוחד. במשך כמה חודשים רעשה וגעשה יהדות פולין, עד שלבסוף בוטלה הגזרה. באותו הזמן היה ר' יצחק מאיר מגור זיע"א (בעל 'חדושי הרי"ם') מראשי היהודים בפולין, ועקב עמידתו האיתנה נגד הגזירה אף הושלך לכלא, ממנו שוחרר למחרת בלחץ הקהל. כיון שהיה ידוע שידם של מלשינים יהודים מן 'המשכילים' היתה במעל, פרצה אז מחלוקת קשה בעיר וורשה, והרי"מ החליט לגלות מביתו בוורשה בכדי להשקיט מעט את המריבות. באותם הימים, כתב הרי"מ לאוהביו את המכתב הבא מתאריך ט' בניסן:
הנני להודיעכם משלומי ברוך ה'. ואבקש מכם, הגם כי גולה ומוטלטל אנכי על-ידי רגשת דוברי שקר משנאת חנם על לא חמס בכפי, נא מאוד שלא לצאת לריב עם שום אדם עבורי או לדבר קשות, רק למשוך בדברי שלום ואמת ואהבה, כי כולנו בני אברהם יצחק ויעקב, ולא הוצרכה התורה להזהיר "ואהבת לרעך", "לא תשנא" וגו' על אנשים אחים ורעים, בפרט בחג הקדוש הבא עלינו לטובה אשר הוא ראשית היותנו עם ה', ומתעורר זכירת חסד נעורים אהבת כלולותינו...
------------
שבועות

שכרה של רות
כאשר פוגש בועז את רות בשדה בפעם הראשונה, הוא אומר לה ששמע על כל מה שעשתה למען חמותה, וכיצד החליטה לעזוב את עמה ולדבוק בעם היהודי.
הוא אומר לה, בין השאר: "ישלם ה פעלך, ותהי משכורתך שלמה".
מסביר על זה המלבי"ם שישנה הבחנה בין פועל לשכיר.
פועל או אומן מקבל שכר בעד פעולה אשר עשה. החייט מקבל שכר תמורת הבגד שהכין, וזה נקרא פעולה, שמקבל את השכר עבור פעולתו. השכיר , לעומת זאת, מושכר לזמן קצוב, ומקבל שכר תמורת הזמן, בין שיעשה את מלאכתו ובין אם לאו (בעיקרון).
קיום המצוות הינו קבלת שכר במובן של "פועל", שעל כל מצווה ומצווה מקבלים שכר על הפעולה שבה. ולכן אמר בועז לרות שעל מצוותיה "ישלם ה' פעלך". אולם על עצם זה שבאה רות להתגייר, וקיבלה על עצמה לעבוד עבודה תמידית, גם אם לא תגיע שום מצווה לידה, על עצם הגיור היא תקבל שכר כמו שכיר - "ותהי משכורתך שלמה" - כלומר, שכר תמידי, וזה בגלל מה שכתוב בהמשך הפסוק "כי באת לחסות תחת כנפיו", שבאה לחסות ולהיות חלק מהעם היהודי, שבזה נעשתה רות כשכירה לכל חייה.

מקרא קודש יהיה לכם 
יכול אדם ללמוד תורה, אך אין כאן "לכם" - האדם הוא דבר בפני עצמו והתורה בפני עצמה;
היא אינה משפיעה על האדם. אבל בעצרת, יום שניתנה בו התורה, צריכים שיהיה "לכם",
כלומר,שהתורה תיכנס פנימה ותשפיע על האדם הלומד.
(ספר השיחות תרצ"ו)

ערבות והתחייבות
בשעת מתן-התורה אמר כל אחד ואחד מישראל "נעשה ונשמע", בלשון רבים. בגלל הערבות
והמתיקות של קבלת התורה, קיבל עליו כל אחד ואחד ערבות והתחייבות גם על חברו.
(חידושי הרי"ם)

אחדות
למה ניתנה תורה בסיון, מפני שמזלו תאומים,  שישראל צריכים לקיים האחדות ביניהם כאילו היו תאומים שיצאו מבטן אחת. וזהו שאומר הכתוב "ויסעו מרפידים ויבואו מדבר סיני", ש"רפידים" הם אותיות "פרידים", כמו כבש – כשב, שעד עכשיו היה ביניהם פירוד לבבות ושנאת חינם. ועכשיו נסעו ממדה רעה זו ונעשו כולם אחוזים ודבוקים בלב אחד ובאהבה. וזה למדו ממדבר סיני, שכן כל הקנאה והתחרות  שיש בין הבריות מפני שכל אחד רץ אחרי הגדולה, וכל אחד מבקש שיחלקו לו כבוד יותר משל אחרים, וכשבאו ישראל להר סיני נתרפאו מנגע רע זה, שראו מכל ההרים הגבוהים והרמים לא בחר הקב"ה אלא את הר סיני שהיה הקטן והנמוך שבכולם, ומזה נתעורר לבם, ומאז לא היו ביניהם לא שנאת חנם ולא מחלוקת, וכולם היו שרויים בשלום זה עם זה כאחים.  (כלי יקר)

"ותתן לנו... חג השבועות הזה זמן מתן תורתינו" (תפילת שמו"ע של חג)
כשהתורה כתבה לנו ענין חג השבועות לא כתבה לנו תורה שהוא יום מתן תורה ואילו אנו מציינים בתפלה חג השבועות -  זמן מתן תורתנו
אלא בדומה למלכותא דארעא כשהמלך גוזר גזירות ומחוקק חוקים על האנשים הכפופים לממשלתו הרי לא יעלה על הדעת שיצווה עליהם לחוג את היום הזה שבו נצטוו לשמור פקודתו וחוקיו – כן הדבר הזה, הרי תורה"ק כולה משפטים וחוקים ציווים ואזהרות לכן לא ציינה התורה פרט זה של מתן תורה בעת שנצטוינו לחוג את חג השבועות.
אולם כשעמדו ותקנו נוסח התפלה ומודים אנו לה' על שבחר בנו מכל העמים ונתן לנו את חג השבועות מציינים אנו שהוא חג לנו על שהוא זמן מתן תורתנו ושמחים אנו על שנתן לנו את תורתו חוקיו, שלא עשה כן לכל גוי ומשפטיו בל ידעום, שבזה נבדלנו מכל העמים ומוכנים אנו למסור נפשנו למען קיום תורה"ק.
(הרה"ק רא"י מסדיגורא זיע"א)
 
זמן מתן תורתנו
זמן מתן תורתנו זמן "מתן" ולא זמן קבלת תורתינו? – כי קבלת התורה זמנה בכל יום ויום. (הרה"ק מקוצק זי"ע)
 
זמן מתן תורתנו
ולמה לא פירשה התורה כי יום חג השבועות הוא זמן מתן תורתינו? לפי שזכרון התורה וקבלתה אינה לזמן מיוחד כשאר ענייני המועדים, אלא מצוותה בכל יום ובכל עת, ובכל יום יהיו בעינינו כחדשים כיום שניתנה בו תורה. (עקידת יצחק).

 
שָבועות – שְבועות
"חג השבועות" – אל תיקרי בקמ"ץ תחת השי'ן אלא בשו"א, חג שנעשו בו שתי שְבועות,
שבועה אחת – שנשבע הקב"ה שלא ימיר אותנו באומה אחרת.
שבועה שניה – שנשבענו להקב"ה שלא נחליף אותו באל אחר....
(האור החיים הקדוש)
 
 
"ויאמרו כל אשר דבר ה' נעשה ונשמע" (שמות כד-ז')
ולכאורה למה לא העיד כל אחד על עצמו אעשה ואשמע, ומנין ידע כל אחד מה שבלב חבירו, ואמרו נעשה ונשמע?
משל למה הדבר דומה שהיו כמה אסירים בבית מעצרם ללא מאכל ומשתה ובא אחד ושאלם אם רצונם לשתות, וכולם כאחד ענו נשתה משום שכל אחד בטוח שגם השני רוצה. כן הדבר היה בעת מעמד הר סיני שכל אחד היה יכול לומר נעשה ונשמע שכל אחד היה בטוח ברצונו של השני.
(הרה"ק רש"ב מפשיסחא זי"א)
 
 
"קול השופר הולך וחזק" (שמות יט – יט)
קול השופר הולך - הולך לשון הווה. קול השופר של מתן תורה ממשיך והולך בכל הדורות וחזק בעצמו ומחזק אחרים...
(בית אהרן)

נעשה ונשמע
"נעשה ונשמע" גם אחר העשייה נשתוקק לשמוע ולדעת מה יש לעשות הלאה..
(ישמח ישראל)
 
בחודש השלישי וכו' באו מדבר סיני (קריאת התורה לשבועות)
החודש השלישי הוא חודש סיון שמזלו "תאומים" לרמוז – כי בלעדי האחדות ואחוות רעים אי אפשר לקיים את התורה. שהרי אין באפשרות של אדם יחיד – בודד לקיים את כל תרי"ג המצוות. שישנם מצוות הנוהגות רק בכהנים או תלויות בנסיבות מסוימות ורק על ידי איחוד הלבבות נחשבים כחטיבה אחת והתורה מתקיימת על ידי כולם. (ילקוט הגרשוני)


"הִנֵּה זֶה עוֹמֵד אַחַר כָּתְלֵנוּ" ('שיה"ש' ב ט)
משיח יבוא ובקרוב ויפתיע את כולם; "וּפִתְאֹם יָבוֹא אֶל הֵיכָלוֹ הָאָדוֹן אֲשֶׁר אַתֶּם מְבַקְשִׁים וּמַלְאַךְ הַבְּרִית אֲשֶׁר אַתֶּם חֲפֵצִים הִנֵּה בָא" ('מלאכי' ג א). אבל ההמשך שם כה נוקב: "וּמִי הָעֹמֵד בְּהֵרָאוֹתוֹ כִּי הוּא כְּאֵשׁ מְצָרֵף" ('שם' ב) כשאנחנו עומדים לפני צדיק אנו נמסים, כשאנו עומדים לפני גדול הדור אנו רועדים, מי יאזור עוז לעמוד לפני המלך המשיח?! הן יתן בנו עיניו ולנבכי נשמתנו יחדור; "וְהִכָּה אֶרֶץ בְּשֵׁבֶט פִּיו וּבְרוּחַ שְׂפָתָיו יָמִית רָשָׁע" ('ישעיה' יא ד) טענה אחת תעמוד לזכותנו; אם נטלנו חלק בהחשת בואו, אם קרבנו התגלותו, מחותנים אנו בשמחה ויטה לנו חסד וקרבה ואיך נעשה זאת? ה'אור החיים' הקדוש זצ"ל גילה לנו את הסוד; כי הגאולה תבוא בזכות משה רבנו; 'ואין משה חפץ לגאול עם בטלנים מן התורה' ('אוה"ח' 'שמות' כז כ) ומכלל לאו אתה שומע הן; כל המשתתף בשיעור תורה, כל אשה השולחת את בעלה לשיעור תורה, הורים הרושמים את בניהם לבית ספר תורני, מקרבים את בוא הגאולה וכשתבוא במהרה, יהיו מחותנים בשמחה. וגאון עוזנו מרן החיד"א זצ"ל מצא את הדברים רמוזים בפרשה: "אֶת מְנֹרַת הַמָּאוֹר וְאֶת נֵרֹתֶיהָ" ('במדבר' ד ט) מנורת המאור רומזת למאור התורה ('ברכות' נז) ובזכותה יתגלו אורות הגאולה ('ילקו"ש' 'במדבר' ח). (הרב שלום מאיר וולך שליט"א)

בשבת ניתנה תורה לישראל
נאמר בגמרא; 'דכולי עלמא; בשבת ניתנה תורה לישראל' ('שבת' פו). מבאר רבנו יוסף חיים זצוק"ל מה הטעם שניתנה התורה בשבת; שבת היא כמו לב, כי השבת כמלך בגדוד וכמו שהלב שולח מזון ומחיה לכל הגוף, כך השבת משפיעה לכל השבוע ולכן המענג את השבת שהיא דוגמת הלב, זוכה שיתנו לו משאלות לבו. נמצא מכאן, שעיקר שמירת התורה היא בלבו של אדם, שלא ללמוד מן השפה ולחוץ אלא להשיב את הדברים אל הלב פנימה ולכן ניתנה התורה בשבת, שהיא כדמיון הלב, לרמוז; ששמירת התורה צריכה להיות בלב דוקא. ('בן איש חיל')

אש להבה
'גדולה יראה, שכל מי שהוא ירא, מוחזק לו שאינו חוטא. וכל שאין לו יראת שמים, מוחזק לו, שאינו מונע עצמו מן החטא. וכן הוא אומר: "וּבַעֲבוּר תִּהְיֶה יִרְאָתוֹ עַל פְּנֵיכֶם לְבִלְתִּי תֶחֱטָאוּ"' ('שמות' כ יז) ('בתי מדרשות' לקוטי מדרשים כתבי יד 'וירא'). שאלה אשה את הר' שלום שבדרון זצ"ל: "סליחה כבוד הרב, הרב הסכים לברך אותי ואני יודעת שהמברך מניח ידו על ראש המתברך, למה לא הניח הצדיק את ידיו על ראשי"? היתה זו אשה רחוקה משמירת תורה ומצוות. חייך ר' שלום והשיב לה על אתר: "האם אי פעם ברכת על הנרות בערב שבת"? "כן! בערב כיפור הדלקתי וברכתי" השיבה האשה. "האם בשעה שברכת הנחת את ידיך על האש"?? תשובה שנונה. אבל יש כאן עומק נוסף רחב וברור יותר; איסור ועבירה הם אש, אין מניחים ידים על אש. התשובה אינה פרי מחו בלבד, אלא פרי לבו הבוער ביראת שמים של ר' שלום; מיד ברגע שנשאל; למה לא יניח את ידיו? ראה לפניו אש אוכלת.

מסר ברור
'אמר רבה בר רב הונא: "כל אדם שיש בו תורה ואין בו יראת שמים, דומה לגזבר שמסרו לו מפתחות הפנימיות ומפתחות החיצונות לא מסרו לו, בהי עייל"?' ('שבת' לא). ה'חפץ חיים' היה מקבל את כל הבאים אליו בנחת ובמאור פנים, מעולם לא הגביר את קולו על איש. והנה, פעם אחת נכנסה לביתו משלחת נכבדה של מחנכים חשובים מאמריקה שהגיעה אל הצדיק ובפיהם שאלה: "האם צנוע הדבר ללמד את בנות ישראל שלא הגיעו לפרקן הלכות 'יחוד' והנהגת הצניעות בלבוש ובדבור"? צדדי הספק היו, מחד גיסא; חובה לדעת את ההלכות החמורות האלה כדי שלא יגרם מכשול. ומאידך; אולי לא טוב ללמד בנות בגיל צעיר הלכות אלו באופן מפורט וברור, עם מבחנים כשאר למודי חובה. ואז נשמעה צעקה מחדרו של ה'חפץ חיים' בני הבית והתלמידים נכנסו לחדר בבהלה; "מה קרה? הרי הצדיק מעולם לא הרים קולו על איש. מדוע חרג הפעם ממנהגו"? אלא, שהשאלה הזאת עוררה אצל ה'חפץ חיים' צער רב, הוא כאב את ההתדרדרות הנוראה בחומת הצניעות וזעקתו הנוראה שבקעה מקירות לבו לא הופנתה לאדם מסוים אלא הביעה את גודל צערו ואלה היו דבריו: "מה שאסור לדבר (לשון הרע ומחלוקת) מדברים ומה שחיוב גמור לא מדברים"?! המסר היה ברור. לאיש לא נותרו ספקות והמשלחת שבה לדרכה.

אמא של החזון איש
'אמר רב יהודה: "לא ברא הקב"ה את עולמו, אלא כדי שיראו מלפניו, שנאמר: "וְהָאֱלֹקִים עָשָׂה שֶׁיִּרְאוּ מִלְּפָנָיו"' ('קהלת' ג יד) ('שבת' לא). הרבנית קניבסקי ע"ה היתה אומרת: "שאם רוצים לזכות לבנים תלמידי חכמים, צריכים שהשרולים יקפידו לכסות את כל היד". פעם אחת כשאמא שלה (שהיתה גם אמו של ה'חזון איש') התפללה בבית הכנסת והתבטאה לאחר התפילה שהיום לא היתה לה אפשרות לכוין בתפילה מאחר ולאחת המתפללות היו שרולים שלא מכסים מספיק, רק ממש מעט מאחורי המרפק באופן שהשרוול עלול לעלות למעלה בכל רגע ובמשך התפילה חששה שמא יתגלה המרפק ולכן לא יכלה לכוין.

שואל כענין
מעשה שאירע בשנים קדמוניות, כאשר ביקש הנסיך ליסד את העיר וילנא; שלח לקרוא לחוזים בכוכבים כדי לשאול את פיהם, האם העיר העומדת להבנות תהיה מוצלחת, או לאו. אמרו לו: "העיר תהיה מהוללת ונודעת לשם ולתהילה, אם תבנה על מקום קבורתו בחיים של בן יחיד לאמו, אשר תביאהו קרבן לעבודה זרה מרצונה הטוב". צוה הנסיך להעביר קול במדינות מלכותו; 'מי מוכנה להתנדב ולהביא את בנה יחידה קרבן למולך'. ולא מצא. לאחר זמן, הופיעה אשה אחת מקצה הממלכה ובידה בנה בן השתים עשרה, שהיתה מוכנה להקריבו לעבודה זרה. הכריזו יום חג והמון אדם נאספו ובראשם גדולי המדינה ושריה, למעמד הקרבת הקרבן, לקבור חיים את הבן היחיד. לפני הקרבתו פנה הנער אל הנסיך ואמר: "אדוני הנסיך, איני מאמין שרצון האלוק בקרבן אשר כזה. אמנם חוזיך אמרו שכך ראו, אבל איני מאמין שחזון אמת בפיהם. הרשני לשאול אותם שלש שאלות והיה, אם ימצאו את פתרונן, למרות שאני נער והם חכמים מחוכמים, אודה כי אמת בפיהם". ענה הנסיך: "היטבת אשר דברת ולך נאה לבחון פתח את פיך ושאל". פנה אליהם הנער והציג לפניהם את שאלותיו: "אמרו נא לי; מהו הדבר הקל ביותר? מהו הדבר המתוק ביותר? ומהו הדבר הקשה ביותר"? פנו החוזים בכוכבים הצידה והסתודדו ביניהם בלחש. לאחר שהסכימו ביניהם אלו תשובות יענו, שבו ואמרו: "הקל ביותר, הוא הנוצה. המתוק ביותר, הוא הדבש. והקשה ביותר, הוא הסלע". סיימו החוזים בכוכבים את תשובתם והביטו בנאספים בבת שחוק של עליונות. רחש קל של הסכמה עבר בקהל. שאל הנסיך את הנער: "מה דעתך על תשובותיהם"? ענה הנער ואמר: "חכמיך לא הבינו את שאלותי ולא השכילו לפתרן, למרות שאני נער קטן ואיך ישכילו להבין את רצון הבורא? הרי אינני כסיל שוטה, לשאול על דבר הידוע בקלותו, במתיקותו או בקושיו. שאלתי על דבר שאינו נראה כזה ובאמת כך הוא. הנני ואומר לך מהי התשובה הנכונה; הקל ביותר; הוא הבן היחיד, אשר אמו תשאהו על זרועותיה ולא תחוש כלל בכבדו מרוב אהבתה. והמתוק מכל הדברים בתבל; הוא חלב האם, שהיונק לא יחליפהו ולא ימירהו בכל הממתקים שבעולם. והקשה ביותר; הוא לב האם, המוכנה להקריב חיים את בנה יחידה". השתוממו הנאספים לשכלו של הנער וחפו פני כהני האליל חוזי השוא אשר בקשו להקריב קרבן אדם. ובושה האם, שהביאה את בנה יחידה. וענו כל העם קול אחד ואמרו: "שגו החוזים בכוכבים וצודקים דברי הנער". ופטרוהו לחיים ולשלום. משלש תשובותיו של הנער, מוצאים אנו עמקות נפלאה ולקח בעבורנו בשעה זו זמן 'מתן תורה'; הדבר הקל ביותר; הוא משקלו של הבן הנשא ע"י אמו, בגלל אהבתו וחבתו. כך צריך להיות למוד התורה נעים וקל, שלא תורגש בו יגיעה מרוב אהבת התורה. והתשובה השניה שהדבר המתוק ביותר; הוא חלב האם לתינוק שכן הורגל בו מינקותו. אף לימוד התורה, אם יהיה להרגל, יהיה בפי האדם למתוק מדבש. ומהו הדבר הקשה ביותר? לב אם המקריבה את בנה יחידה. כאן ישנו לקח נורא; הנשמה שבנו, אינה יקרה פחות מבן חביב. ואף היא קרויה 'יחידה' ('תהלים' כב כא) ומי שעובר עבירה ומתבטל מתלמוד תורה, מאבד עצמו לדעת. כמו שנאמר; 'המפנה לבו לבטלה הרי זה מתחיב בנפשו' ('אבות' ג ד). היש לך לב קשה יותר, אטום יותר ממנו?! לא לחנם הורונו חז"ל; 'עון ביטול תורה כנגד כולם' ('רבנו יונה' ש"ג יד). ('בן איש חיל')

החלטה אמיצה
פעם אחת פורסם בירושלים שאחד החזנים יראי השמים, הרב ר' יוסף רוזנבלט זצ"ל יבוא לשורר בבית הכנסת 'החורבה' בעיר העתיקה. כל ירושלים הלכה לשמוע את השירה לכבוד ה' היוצאת מפיו, אף מרן הגרי"ש אלישיב חשב ללכת ל'חורבה' כדי לשמוע את החזן, היה זה בהיותו אברך צעיר. הוא כבר יצא לדרכו, אך לפתע עצר מהילוכו, החליט שאין זה מתאים ל'בן תורה' להשתתף באירועים של חזנות במקום לעסוק בהויות דאביי ורבא ושב מיד לביתו ולתלמודו. במעשה זה העניק בעצם לעם ישראל את המתנה הטובה ביותר; את 'הגרי"ש אלישיב', היודע לשורר ולנגן בתורה ולהנעים את דבריה ואת הלכותיה על כל העם היהודי. ('עלינו לשבח')

מסכת דרך ארץ
אחד המשכילים שאל את הרה"ק רבי אייזיל חריף מסלונים זצ"ל: "יאמר לי רבנו; למה רבים מבין החרדים לדבר ה', אינם נזהרים בדרכי הנימוס ודשים הם בעקבותיהם גופי הלכות של דרך ארץ וארחות עולם. לעומתם המשכילים, אף שמזלזלים הם במצוות, מדקדקים הם בהלכות דרך ארץ כחוט השערה"? השיב לו רבי אייזיל: "הסיבה לכך פשוטה; כשבאו ישראל לקבל את התורה, הזדרזו החרדים ויראי השם, השכימו קום ורצו בזריזות להר סיני, הם הגיעו במועד וקבלו את התורה כולה בין שבכתב ובין שבעל פה ואילו אתם ה'משכילים' 'אבירי הנימוס' לא מיהרתם כלל. קמתם בעיצומו של יום התרחצתם, התלבשתם לפי מיטב האופנה, סעדתם פת שחרית ויצאתם לטיול להר סיני. אך באתם מאוחר מדי ואחזו כבר בסיום קבלת התורה. לא נשתייר לכם אפוא אלא אחת המסכתות האחרונות שבגמרא; מסכת 'דרך ארץ'". ('אוצר לעצרת')

לב של אמא
הגאון רבי יצחק הוטנר זצ"ל היה רגיל לספר; שאת אהבת התורה קיבל מאמו בשעה שסים מסכת 'בבא קמא', פרסה אמו מפת יום טוב על השלחן, הדליקה נרות עם הרבה דמעות של שמחה, הקדימה ולבשה את השמלה שקנה לה אבא לכבוד פסח ולא המתינה לחדש אותה בחג, כי היום שסיים בנה מסכת 'בבא קמא' היה לה שמחה יותר מהיום טוב של פסח, על ידי זה נכנסה בו אהבת התורה עצומה ונפלאה.
אמו של הגר"ע עטיה זצ"ל היתה יושבת אתו בלילות שבת שמא יטה את הנר (הוא היה יתום מאביו). פעם נרדמה ואז הוא סגר את הגמרא, כשהתעוררה היא מאד הצטערה והוא שכנע אותה שתלך לישון והיא בשום אופן לא הסכימה. זוהי אש התורה והמסירות של אם יהודיה; להחדיר את אש התורה בלב ילדיה.

השכינה מדברת
ידוע ומפורסם מנהג ישראל להיות נעורים כל ליל חג השבועות ולעסוק בתורה. וכמו שהובא בכתבי האר"י ז"ל; 'שהעוסק בתורה כל הלילה הזה, מובטח לו שישלים שנתו ולא יארע לו שום נזק בשנה ההיא'. ובספר השל"ה הקדוש הביא מה שכתב המקובל רבי שלמה אלקבץ זיע"א (מחבר פזמון 'לכה דודי'), שהיה בחבורה של מרן ה'בית יוסף' ותלמידיו בליל שבועות ושמעו את השכינה הקדושה מדברת איתם ומפליגה בשבחם על שהתעוררו ללמוד בלילה ההוא; "...למדנו על דרך האמת ובעת שהתחלנו ללמוד המשנה ולמדנו שתי מסכתות, זכנו בוראנו ונשמע את קול המדבר בפי החסיד נר"ו, קול גדול בחיתוך אותיות וכל השכנים היו שומעים ולא מבינים והיה הנעימות רב והקול הולך וחזק ונפלנו על פנינו ולא היה רוח באיש לישא עיניו ופניו לראות מרוב המורא והדיבור ההוא מדבר עמנו והתחיל ואמר: "שמעו ידידי המהדרים מן המהדרים, ידידי אהובי, שלום לכם. אשריכם ואשרי יולדתכם, אשריכם בעולם הזה אשריכם בעולם הבא, אשר שמתם על נפשכם לעטרני בלילה הזה, אשר זה כמה שנים נפלה עטרת ראשי ואין מנחם לי ואני מושלכת בעפר חובקת אשפתות ועתה החזרתם עטרה ליושנה. התחזקו ידידי התאמצו אהובי שמחו ועלצו ודעו כי אתם מבני עלייה וזכיתם להיות מהיכלא דמלכא וקול תורתכם והבל פיכם עלה לפני הקב"ה ובקע כמה אוירים וכמה רקיעים עד שעלה ומלאכים שתקו ושרפים דממו והחיות עמדו וכל צבא מעלה להקב"ה שומעים את קולכם.. ואם הייתם עשרה הייתם מתעלים יותר ויותר, אבל עם כל זה נתעלתם ואשריכם ואשרי יולדתכם ידידי אשר נדדתם שינה מעיניכם ועל ידיכם נתעלתי הלילה הזה ועל ידי החברים אשר בעיר הגדולה עיר ואם בישראל ואין אתם כאותם השוכבים על מטות שן, שינה שהיא אחד מששים במיתה וסרוחים על ערסותם ואתם נדבקתם בהוי"ה והוא שמח בכם. לכן בני התחזקו ואמצו ועלצו באהבתי בתורתי ביראתי ואלו הייתם משערים אחד מאלף אלפי אלפים ורוב רבי רבבות מהצער אשר אני שרויה בו, לא היתה נכנסת שמחה בלבבכם ולא שחוק בפיכם בזכריכם כי בסבתכם אני מושלכת בעפר, לכן חזקו ואמצו ועלצו בני ידידי המהדרים ואל תפסיקו הלימוד, כי חוט של חסד משוך עליכם ותורתכם ערבה לפני הקב"ה.." ('השל"ה הקדוש' 'שבועות' 'נר מצוה' ה)
------------
ראש השנה

ראש השנה
הראש של כל השנה, כל השאיפות וההישגים של ימות השנה גנוזים ביום ראשון זה, בו מרוכזים געגועי השנה ותקלות השנה. ולא עוד אלא גם קדושת ארץ ישראל עיקרה נעוץ בראש השנה, ככתוב "עיני ה' אלוקיך בה מראשית השנה ועד אחרית השנה" (ר' נחמן מברסלב) 

הכנה לראש השנה
בראש חודש אלול אחד עמד ר' לוי יצחק מברדיצ'ב על יד החלון. עבר גוי אחד מתקן נעליים ושאל: וכי אין לך דבר הטעון תיקון? מיד ישב אותו צדיק על הקרקע ובכה בכיה גדולה. אמר: אוי לי ואבוי לנפשי. יום הדין ממשמש ובא ועדיין לא תיקנתי את עצמי... (זכרון לראשונים) 

הכנה לראש השנה
חסיד אחד מאנשי שלומו של ה"שפת אמת" בא אליו, בימים בין כסה לעשור, לשאול מפיו עצה בענייני מסחר. ואמר לרב שהעניין חשוב ודחוף! ענה לו ה"שפת אמת": בימים אלו אין שום דבר דחוף וחשוב מלבד התשובה. (שיח שרפי קודש) 

הכנה לראש השנה
כל פעם בפרוס ליל ראש השנה, כשנכנס השמש של ר' שמחה זיסל מקלם לקרוא אותו לתפילת ערבית, תקפה אותו חרדה גדולה מאד, וברוב רטט ופחד מלמל: הנה באה ההזמנה מבית המשפט להתייצב בדין. 

עניין תקיעת שופר
כמו שני אהובים, או אב ובן שאינם רוצים שידעו מה שאחד כותב לחברו, ויש להם לשון סתרים שאינו ידוע לשום אדם רק להם. כן הדבר בראש השנה שהוא יום הדין, לא רצה הקב"ה שידעו המקטרגים מבוקשנו, ולכן עשה לשון סתרים עמנו, היינו על ידי השופר, שאינו מובן אלא רק לו יתברך 
(תפארת עוזיאל)

המפתח לכל השערים
הבעש"ט הורה פעם לתלמידו רבי זאב קיציס ללמוד את הכוונות של תקיעת-שופר, כי ברצונו שהוא יהיה התוקע בבית-מדרשו. למד רבי זאב את הכוונות, ומאחר שמדובר בהרבה כוונות, שיש בהן פרטים רבים, רשם אותן על דף נייר שהניחו בכיס בגדו, כדי שיוכל להביט ברשימות הללו בעת התקיעות. 
לא מצא הדבר חן בעיני הבעש"ט ומן השמים גרמו לכך שגליון הנייר יאבד. 
כשהגיע רבי זאב לסידור התקיעות, החל לחפש את דף הנייר ונחרד לראות שהוא איננו עמו. הדבר גרם לו שברון-לב, שכן מתוך כך שסמך על הרשימות לא שינן כראוי את הכוונות, ועתה לא ידע מה לכוון. מתוך כאב-לב ומרירות עצומה פרץ בבכי מר ונאלץ לסדר את התקיעות בלי שום כוונות. 
אחרי התפילה אמר לו הבעש"ט:
בהיכל המלך יש הרבה חדרים והיכלות ויש מפתחות שונים לכל דלת. אך באמצעות הגרזן ניתן לפתוח את כל השערים. הכוונות הינן המפתחות לשערים של מעלה, ולכל שער והיכל דרושה לכן כוונה אחרת. אולם הלב הנשבר הוא הגרזן החזק הפותח את כל השערים כולם ! 


"באין מליץ יושר מול מגיד פשע תגיד ליעקב דבר חוק ומשפט" 
באין מליץ יושר, במידה אין אף אחד שיגיד זכות, תגיד ליעקב דבר חוק ומשפט – תגיד להם שדבר זה הינו חוק ודין שהרי "סנהדרין שראו כולם לחובה פוטרים אותו מיד, כולו חייב – זכאי" (סנהדרין). אם כל הדיינים מחייבים ואין אף אחד מליץ יושר ביניהם, מזכים אותו. (רבי ר' בונם מפשיסחא) 

ברגע אחרון
מעשה בחסיד אחד שנכנס בערב ראש השנה אל בעל החידושי הרי"ם (האדמו"ר מגור זצ"ל) ושפך לפניו את צקון לבו, שהשנה החולפת עברה עליו ללא תורה וללא עבודה. אמר לו הרי"ם: ראה בני, בהרהור תשובה אמיתי מעומק הלב, הרהור של הרף עין, עדיין יכול אתה לתקן את השנה כולה. והרי גמרא מפורשת היא (קידושין מט) "המקדש את האשה... על מנת שאני צדיק, אפילו רשע גמור מקודשת, שמא הרהר תשובתו בדעתו". 
הרי שאפילו בהרהור של רגע,אפשר לתקן את הכל !

ראש השנה
וכן בערב ראש השנה בתפלת מנחה, שלכלות השנה לא נשארה אלא שעה קלה בלבד, עדיין אנו מתפללים "ברך עלינו.. את השנה הזאת" ומברכים בשם ומלכות "ברוך אתה ה' מברך השנים". והרי השנה כבר הלכה וחלפה לה. סימן, שברגע אחד עדיין אפשר לתקן למפרע את כל השנה החולפת כולה ! 
(אדמו"ר ר' אהרן מקרלין)

צעקת הבן האובד
הוא היה בנו יחידו של המלך. בן חכם וסקרן, שרצה ללמוד את כל החכמות ולהכיר את הגוונים השונים שבבני המדינה. המלך צייד אותו בכסף וזהב ושלחו לסייר ברחבי הממלכה.
אך הבן החל להתרועע עם איכרים נבערים, שקע בחיי הוללות וריקנות ובזבז את כל כספו, עד שנשאר בעירום ובחוסר-כול. בצר לו, החליט לחזור אל אביו ולבקש מחילה וסליחה על מעלליו.
ואכן, הצליח הבן להגיע עד שער המלך. אך במשך השנים נשתנה מאוד, ואיש לא הכיר בו עוד את הנסיך האובד. נוסף על כך, גם שכח את השפה המיוחדת שבה דיברו בארמון המלוכה, ולא היה יכול לדבר עם השומרים.
במר-נפשו החל הבן לבכות ולצעוק בקול גדול - צעקה מעומק הלב, בלי מילים. לפתע שמע המלך את קולו של בנו! הוא יצא אליו, נשקו וחיבקו והכניסו חזרה אל הארמון.
זה משל של הבעל-שם-טוב על מהותה של תקיעת השופר.
המלך - זה הקדוש-ברוך-הוא. הבן - אנחנו. הקדוש-ברוך-הוא שלח אותנו לעולם- הזה, כדי שנקיים תורה ומצוות ונתעלה. אך קורה שאנחנו מתרחקים מהאמת, עד שנשכחת מאיתנו אפילו ה'שפה', הדרך להתפלל נכון אל ה'. ואז, בצר לנו, אנו פשוט צועקים.
זו תקיעת שופר - צעקה עמוקה ופנימית, שמעוררת את רחמי ה', ושבזכותה הוא מראה מחדש את חיבתו לעמו ומוחל וסולח לנו על כל מה שהיה.

תפילת הקדוש
"תנה לי שלושה ימים לחשוב על הדבר, ואז אומר לך את החלטתי", אמר לבסוף רבי אמנון ממגנצה להגמון. הוא כבר היה עייף ותשוש, וביקש אמתלה כלשהי כדי שיניחו לו ויוכל לשוב לביתו.
רבי אמנון ממגנצה היה דמות מכובדת ונערצת בעירו. מוצאו היה ממשפחה מיוחסת. תלמיד- חכם בעל שיעור-קומה וגם נגיד בעמיו. איש נעים-הליכות היה, אוהב את הבריות ואהוב עליהן, יפה-תואר ויפה-מראה.
במסגרת עסקיו ופעילותו למען הקהילה היהודית, נפגש לעיתים תכופות עם שועי הארץ ועשיריה, עם אנשי הכמורה ובעלי השררה. אף-על-פי שהיה יהודי, זכה לכבוד ולהערצה מצד הגויים, ולא אחת אמרו לו: "מה אדם נבון כמוך עושה בכלל בין היהודים? ראוי לך להיות כמונו".
תחילה סבר שהדברים נאמרים בהלצה, אך עד מהרה נוכח שאכן מנסים לפתותו להמיר את דתו ולעבור אל חיק האמונה הנוצרית. בפגישותיו התדירות עם הגמון העיר, היה זה מדבר על ליבו: "איזה עתיד נכון לך בין היהודים? בוא תהיה אחד מאיתנו, ושערי התהילה ייפתחו לפניך".
רבי אמנון היה פוטר את ההצעות הללו בשנינות. לא רצה לתת להם את התחושה כי הוא מזלזל באמונתם ובז לה. "נולדתי יהודי", היה משיב, "ונוצרי טוב כבר לא ייצא ממני"...
אבל דווקא התחמקויותיו אלה נטעו תקווה בלב ההגמון. ככל שהוסיף להתחמק, כן התעקש ההגמון לדבר על לבו. שוב ושוב הפציר בו, לחץ עליו, הבטיח לו עולם ומלואו, ורבי אמנון, כדרכו, פוטר את דבריו בחיוך.
פעם אחת, לאחר ישיבה ארוכה במיוחד עם ההגמון ושריו, חזרו המארחים ללחוץ עליו להמיר את דתו. הפעם לא קיבלו את התחמקויותיו השנונות, ולחצו עליו לחץ ישיר וחזק ביותר. רבי אמנון ביקש להיפטר מהם וביקש ארכה של שלושה ימים.
כשחזר לביתו, תפס פתאום מה אמר. איך יכול היה להעמיד בספק את נאמנותו ליהדותו? פתאום ראה את התהום הפעורה לפניו והבין לאן נקלע. הייתי צריך לומר להם חד-משמעית, שלעולם לא יעלה על דעתי להמיר את דתי ולכפור באלוקי ישראל, ייסר את עצמו.
הדבר טרד את מנוחתו. שמחת החיים אבדה לו. לא רצה לאכול או לשתות. מרוב צער חלה, ושכב במיטתו אבל ומדוכא.
שלושת הימים עברו, וההגמון שלח לקרוא לו. "לא אלך", הודיע רבי אמנון לשליחים. ציווה ההגמון להביאו אליו בעל-כורחו.
כשהובא לפניו אמר לו: "הבטחת לחשוב על הצעתי שלושה ימים. אני מקווה שנמלכת בדעתך, ועכשיו תמלא את בקשתי".
האור חזר אל עיני רבי אמנון. שוב לא היה לו מבט מיוסר. עכשיו ידע שהגיעה לידיו הזדמנות לקדש את שם ה' ברבים.
"כיזבתי לך, מגיע לי עונש", אמר רבי אמנון להגמון. "אם תסכים, אחרוץ את דיני בעצמי: הלשון שכיזבה - תיקצץ".
זעם קר הציף את ההגמון. "לשונך דווקא דיברה לעניין", אמר לו בחימה כבושה, "אבל הרגליים שלך לא באו במועד שהבטחת - אותן נקצץ, ואת יתר איברי גופך שהעז להמרות את פי".
פקד ההגמון להביא את רבי אמנון אל חדר-העינויים ולקצץ את פרקי אצבעות ידיו ורגליו. ההגמון ושריו באו עמו, ועל כל פרק שקוצץ, שאלו את רבי אמנון: "ועכשיו תסכים לעבור לאמונתנו?".
רבי אמנון הביט בהם בשלווה, ראה את שנאתם, ובלבו ראה את אהבת השם. "לא ולא", ענה בקול הרגוע ביותר שהיה מסוגל להשמיע. והתליין קוצץ עוד פרק ועוד פרק.
כשסיימו הרשעים לקצץ את כל פרקי אצבעותיו, הניחו את הפרקים הקצוצים באגן מלא מי מלח, השכיבו את רבי אמנון באלונקה ושלחוהו עם הפרקים הקצוצים אל ביתו.
עברו הימים והגיע ראש-השנה. רבי אמנון ביקש ממקורביו לשאתו עם אגן פרקיו הקצוצים אל בית-הכנסת, ולהעמיד את מיטתו ליד בימת שליח-הציבור.
מראהו של רבי אמנון עורר פרץ של בכייה בקרב הקהל. זעקתם בתפילתם עלתה למרומים. ורבי אמנון שוכב על מיטתו, מתפתל בייסוריו.
ולפתע עלה קול בהיכל, בוקע משפתי רבי אמנון: "ונתנה תוקף קדושת היום, כי הוא נורא ואיום. ובו תינשא מלכותך, וייכון בחסד כסאך, ותשב עליו באמת. אמת כי אתה הוא דיין ומוכיח ויודע ועד, וכותב וחותם וסופר ומונה. ותזכור כל הנשכחות, ותפתח את ספר הזכרונות. ומאליו ייקרא. וחותם כל אדם בו..."
והתפילה מוסיפה ומזעזעת את הלבבות. עיניו של רבי אמנון עצומות והמלים קולחות מקירות לבו: "ותפקוד נפש כל חי, ותחתוך קצבה לכל בריותיך, ותכתוב את גזר-דינם".
תמה תפילתו של רבי אמנון, ועם תום התפילה דמם גם לבו ונשמתו הטהורה עלתה לגנזי מרומים.
תפילתו זו של רבי אמנון נרשמה על-ידי רבי קלונימוס בן משולם, וזה הפיצה בכל תפוצות ישראל, כזיכרון לרבי אמנון שמסר את נפשו על קידוש שמו יתברך. זו התפילה "ונתנה תוקף", שאנו אומרים בראש-השנה וביום-הכיפורים.

משלו של ה'מגיד מדובנא' בעבודת הימים הללו
ה'מגיד מדובנא' היה מוכיח לקהל עדתו, בימים הסמוכים לראש השנה ובין ראש השנה ליום הכפורים, באחד מתוכחותיו היה אומר: הנה המוני בני אדם יתחלקו לג' מחלקות שונות ואבארם בדרך משל. וישא משלו ויאמר:
משל לעשיר גדול אשר בניו לא הלכו בדרך הישר וככל שהיה מייסרם ומוכיחם בכל יום ויום, אעפ''כ לא שמעו בקולו ולא הטו אוזן לתוכחתו, עד כי מרוב גודל צרתו עזבם והלך לו למרחקים ואמר לנפשו לפחות אסתירה פני מהם ולא אראה ברעתם.
לימים שמע על בניו כי נפלו למחלה גדולה ומסוכנת וברוב אהבתו וחמלתו אשר נכמרו רחמיו עליהם, שלח להם רופא נאמן לרפאותם מחוליים וכאשר בא אליהם הרופא, מצא לפניו שלשה מיני חולים, הראשונים, ידעו כי מכאובם רב וסכנתם גדולה מאד ותיכף ומיד כראותם פני הרופא חרדו לקראתו לבקש על נפשם ויאמרו לו: ''כל מחמד עינינו ניתן לך בעד הרפואות ובעד יגיעך, אך חוס וחמול עלינו לרפאותנו''. השניים, אף הם הרגישו במחלתם, אבל לא פחדו כראשונים ולא רצו להוציא הוצאות על רפואתם ואמרו לרופא: ''אם חפץ חסד אתה רפאנו משלך ונודה לך על טובך וחסדך''. ואילו הכת השלישית שחקה עליו כי לא הרגישו מאומה במחלתם הרעה והיו בעיניהם כבריאים וחזקים בלי מחסור דבר וכל ענין הרפואות היה לזר בעיניהם.
על הכת הראשונה והשניה, גמר הרופא לרפאותם ולהתעסק עמהם עד כי יבריאו ויעמדו על בוריים, אולם על הכת השלישית לא אבה להסתכל כי אמר אבד מנוס מנהם. וישאלוהו: ''מדוע תגרע הכת השלישית מהכת השניה, הלא חפץ חסד אתה לעשות עמהם בטובך וגודל חסדך לרפאותם על הוצאות שלך, אם כן גם לאנשים האלה תוכל לעשות כן ותרפא שברם ומה לך בזה כי מחזיקים הם את עצמם לבריאים''?! ויען הרופא ויאמר: ''הלא תדעו כי מחלת האנשים האלה באה להם מסיבת אכלם דברים המזיקים והחולה צריך על כל פנים להתנדב עצמו להנזר ולהשמר מכל מאכל רע לכל הפחות בימים שעוסק ברפואות והחולה אשר ברוב אולתו לא ירגיש את חליו ודאי יאכל יחד עם הסמים שאתן לו גם דברים המזיקים וממילא יכביד חליו עליו עוד יותר. ומה אעשה לאלו''.
והנמשל הוא: הנה בהיותנו על אדמתנו היה עיני ה' עלינו ''מֵרֵשִׁית הַשָּׁנָה וְעַד אַחֲרִית שָׁנָה'' ('דברים' יא). לשמור אותנו מכל טומאה ותועבה ומעת אשר הכעסנו את בוראנו יתברך, אנחנו נתונים לשמה ולמשסה לקצף ולבזיון. והקב''ה ברוב רחמיו רוצה לטהרנו מעונותינו ושולח אלינו את סגולת הימים הנוראים האלה, בכדי לטהרנו ולקדשנו 'למען נחדל מעושק ידינו'.
אבל אנחנו חלוקים לג' כיתות; יש בינינו הצדיקים הכשרים אלו השרידים שבכל דור ודור, המחזיקים את עצמם כחולים בכל ימי השנה וחרדים נגד הימים המסוגלים האלה ומקבלים אותם ביראה ואהבה, בוכים יום יום וקוראים אל האלקים בחזקה ושבים אליו בכל לב ונפש, שואגים בתפלה ומבקשים רפואה להצילם מכל רע ולהעמידם בקרן אורה. ועוסקים בתורה ומעשים טובים והקב''ה מקבלם ומחיש רפואתם.
הכת הב'; גם הם מבקשים שישלח דברו וירפאם, אך אינם רוצים ליגע את עצמם לעשות תשובה שלמה, רק משתוקקים שהקב''ה יתחסד עמהם להנחותם בדרך ישרה. וגם אותם מקבל הקב''ה, כי יום הכפורים מכפר ומטהר את כל הרוצים בתשובה, המבחינים בין טוב לרע ומפרישים את עצמם מכל רע בימים המסוגלים לרפואה, היינו: כל ימי התשובה.
אמנם הכת השלישית; אשר לבם בריא כאולם. דשנים ורעננים שלוים ושקטים ואינם חרדים ועצבים מהימים האלה, כי מחזיקים עצמם לבריאים כל ימי השנה ולאנשים כאלה אין תקוה, כי הם מכעיסים ובאים אף בימים האלה כמו בכל ימי השנה ואיך יועילו להם הרפואות אם אינם בדלים מהרע גם בימים המסוגלים לרפואה.

--------------------
יום כיפור

תמהון לבב
'על חטא שחטאנו לפניך בתמהון לבב' ('תפילת יום הכפורים'), כי כשרואים שנעשה איזה דבר לא לפי רצוננו, אז אנחנו תמהים; "עַל מֶה עָשָׂה ה' כָּכָה" ('דברים' כט כג). וזה עצמו חטא, כי 'מי חשיד קוב"ה דעביד דינא בלא דינא' ('ברכות' ה). ('פרח שושן')
 
טמטום הלב
'אמר ר' יצחק בלאזר זצ"ל  (תלמיד הגרי"ס); שאדם יכול לדעת אם זכה ביום כפור, או לא ח"ו; כי הרי העברה מטמטמת לבו של אדם. ואם נתכפרו עונותיו, הרי בהכרח טמטום לבו לא יהיה לו עוד. וזה בודאי יוכל להרגיש. והנה, אם יתפנה לבנו מן הטמטום, אז ראיה ברורה שזכינו בדין הרוחני". ('מכתב מאליהו' ה עמ' 420)
 
טהרת התורה
'אמר רבי עקיבא: "אשריכם ישראל, לפני מי אתם מטהרין ומי מטהר אתכם? אביכם שבשמים..." "מִקְוֵה יִשְׂרָאֵל ה'".   ('ירמיה' יז יג) מה מקוה מטהר את הטמאים, אף הקדוש ברוך הוא מטהר את ישראל' ('יומא' פה). גדר המקוה הוא יציאה לגמרי מעולם השקר. יציאה מהעוה"ז לגמרי. שאפילו השערות צריכות להיות בתוך המים. והמים, בחינת תורה כידוע. וכניסה למקוה, היינו; כניסה לגמרי אל התורה. ולא זה בלבד; אלא בהיותו בתוך התורה, צריך להיות בדביקות גמורה, שלא תהיה חציצה קלה, בינו לבין התורה. שחציצה כל שהו מעכבת בטהרה. והתורה שנכנס לתוכה, צריכה להיות רוחנית לגמרי בלי שום מחשבת עוה"ז. ('מכתב מאליהו' 'יום כפור')

דרכי הכפרה
'כפרה מלשון; "וְנָתְנוּ אִישׁ כֹּפֶר נַפְשׁוֹ"' ('שמות' ל יב) (רמב"ן 'בראשית' לב כא). אמנם צריך להבין, מהו זה, שהשטן מסתפק בכופר? ומה יועיל הכופר לתקן פנים הנפש שנטמא? מכאן למדנו דבר נפלא בכחות הנפש; 'אין דבר נעשה קנין בנפש האדם, אלא א"כ משלם עבורו משלו ממש...' וכן בתשובה; כיון שהאדם חומרי, הנה כל ההתבוננויות והמחשבות לא תפעלנה לא בחרטותיו ולא ביגונותיו ולא בשום דבר, אם לא ישלם החוב עבור עונותיו בגופו ממש.
ולמה מתפללין כ"כ ביום הכפורים ולא מקדישין זמן רב יותר למחשבות התשובה? אלא, משום שהוא סוף עשרת ימי תשובה, מתפללין על הכפרה ועל סייעתא דשמיא להוצאת התשובה לפועל, דהיינו; שמירה שלא יחזור ויפול. פירוש; הכפרה; תיקון הפנים. וסייעתא דשמיא לשמירה; תיקון החיצוני. ('מכתב מאליהו' 'שם')

להקטין את ההתנגדות
כתב הרמב"ן בשם חז"ל; ש'השעיר לעזאזל, הינו שוחד לס"מ...' ('ויקרא' טז ח). ואמרו ז"ל; 'כל דאסר לן רחמנא, שרא לן כוותיה..' ('חולין' קט). הענין, כי אם קשה לו לאדם לעמוד נגד הסקרנות, לדעת איך טעמו של כל מאכל וכל תאוה ותאוה ואם ידחקוהו לבל תהיה לו עצה של היתר לטעום מעין אותו טעם, הן תגבר עקשנותו ותתגבר התאוה. משום זה פירשו חז"ל; שכל מה שאסרה תורה, יש גם בהיתר. ואז תשקע העקשנות. אמנם, צריך לזכור תמיד, כי אותם הויתורים הקלים במה שמוותר, צריך שיהיו רק לשם שמים גמור. ואז יצליח. אבל, כשרצונו להקל בדברים, מטעמים של תאוה ועצלות, אז אדרבא, יתגבר כח הסט"א בויתורים ההם. ואם גם דבר היתר הוא, הלא כתב הרמב"ן; שיוכל האדם להיות 'נבל ברשות התורה' ('ויקרא' יט ב). ולכן צריך האדם ללחום נגד הקולות ככל האפשר. ואז נזכה לסיעתא דשמיא באמת. ('מכתב מאליהו' 'שם')

להמשיך את אור יוה"כ
חז"ל אמרו עה"פ; "דִּרְשׁוּ ה' בְּהִמָּצְאוֹ" ('ישעיה' נה ו), דיחיד אין לו עצה להגיע אל השי"ת, אם לא בעשרת ימי תשובה ('ראש השנה' יח). א"כ מה יעשה היחיד לאחר יוה"כ? אמנם, אפשר הוא גם ליחיד להמשיך את אור יוה"כ אל תוך לבבו, שיאיר לו במשך כל השנה. והיינו; ע"י שההתעוררות שפעלה עליו ביוה"כ, לא תשתכח ממנו, אלא יתבונן וישתמש בה גם לאחר יוה"כ. הקבלות, שמקבל על עצמו ביוה"כ, צריך שיחדשם בלבו תמיד. וידע, שלפי מה שיוה"כ חי בקרבו, ככה עלה יעלה וככה יצליח. וכבר יעץ הגר"ש מקלם זצ"ל; 'לזכור תמיד את אשר חשב והרגיש בשעה שקיבל הקבלות על עצמו. ואם ח"ו יתרשל ויצא מרושם התעוררות של יוה"כ, הרי כבר הלך יוה"כ ממנו. ונמצא, שכפרת עונותיו לא פעלה כראוי'. כללו של דבר; עד כמה שנקח עמנו את רשמי 'ימים נוראים' אל השנה הבאה עלינו לטובה, ככה נצליח, ככה נעלה וככה נחיה מאושרים בעז"ה כל השנה כולה גם בעוה"ז וכ"ש לעד ולנצח נצחים בעוה"ב. ('מכתב מאליהו' 'שם')

נורא ואיום
סיפר הצדיק ה'קדושת ציון' מבאבוב זצ"ל, הי"ד; 'מעשה בכפרי, שפרתו פסקה מליתן חלב. מה עשה? קם בהשכמה והלך לשינאוא, לבקש מהצדיק ר' יחזקאל משינאוא זצ"ל ברכה. כשהגיע לשם, היה הרבי בעיצומה של תפילתו. המתין הכפרי בבית המדרש לסיום התפילה. כשהרבי החל ב'תפילת העמידה' ואמר 'והנורא' אמר זאת ברעדה כזו, שהכפרי נתקף פחד ומורא, שכח לשם מה בא ובילה שבועים בחצר הקודש, בתפילה והתעלות'. סיים הרבי מבאבוב באמרו: "אבל היום, באים עבור הפרה - והפרה נרפאת. ואת 'הנורא' לא שומעים. כלומר; כל צרות העוה"ז והצטרכויותיו ניתנו לנו כדי שנזדקק לבוראנו, נבקש ממנו ונתקרב אליו. כמו שאמרו; 'מפני מה היו אבותינו עקורים? מפני שהקדוש ברוך הוא מתאוה לתפלתן של צדיקים' ('יבמות' עט). אבל אנו, כל מעיננו ב'פרות' ולא בהתקרבות, לא ב'הנורא'. מה העצה? לעשות יום אחד בשנה, ליום של 'הנורא', ללא 'פרות', ללא צרכי עוה"ז שיסיחו את דעתנו מהנקודה הפנימית. יום שכולו פנימיות, לפני ולפנים, יום שכולו מרוכז סביב הקב"ה. ואנו ענוותנים ושפלי רוח ובני העוה"ב, ממילא הקב"ה שרוי עמנו ואנו כמלאכים".

כפרה כיצד?
"כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם לִפְנֵי ה' תִּטְהָרוּ" ('ויקרא' טז ל)
פירש רבנו עובדיה ספורנו זצ"ל; עיצומו של יום גורם ל'כפרה', שענינה, הקטנת החטא וריכוכו. ('כפרה' מלשון קינוח, רש"י 'בראשית לב כא) אבל אז יש לגשת בתפילה לפני ה' ולהרבות בוידוי, כדי שהחטא ימחה לגמרי. וזה שנאמר: "כִּי בַיּוֹם הַזֶּה יְכַפֵּר עֲלֵיכֶם לְטַהֵר אֶתְכֶם מִכֹּל חַטֹּאתֵיכֶם (וזה יקרה כאשר) לִפְנֵי ה' תִּטְהָרוּ".  

להגיע לשלמות
פירש מורנו הגאון ר' יהודה צדקה זצ"ל; 'יש טהרה יחסית ויש טהרה מושלמת. לכאורה; בכל מאמצינו אין באפשרותנו להגיע, אלא לטהרה יחסית, להתעלות מעט, להיות יותר טובים, להשתפר. איננו מעלים על דעתנו שנגיע לשלימות מוחלטת, לטהרה גמורה. אבל גישה זו, מוטעית היא. נכון הדבר, שאין בכחנו להגיע לשלמות. אבל אם ננסה להשתפר כמידת יכולתנו, הקב"ה יעזרנו להגיע לטהרה מוחלטת ומושלמת. וכמו שאמרו; 'בא לטהר מסייעין אותו' ('יומא' לח). וזהו; 'לפני מי אתם מטהרין'? רק תתחילו ואז; 'ומי מטהר אתכם? אביכם שבשמים' ('יומא' פה). מקור השלמות! כמה מאושרים אנחנו. זהו שנאמר: "לִפְנֵי ה' תִּטְהָרוּ" ('ויקרא' שם). הוא כל יכול, עוזר ומושיע ומגן, מקור הטהרה והשלמות. ונצא מלפניו נקיים וזכים לחלוטין, לפתוח דף חדש ונקי בחיינו, דף זוהר של מצוות ומעשים טובים'.

בעה"ב נעדר
מעשה ברב בעל 'זרע קודש' זצ"ל; שראה אדם כופף קומתו ומכה על לבו בוידוי יוה"כ, מכה אחר מכה. חייך ואמר לו: "אל תדפוק, חבל על המאמץ, בעל הבית לא שם..". זו אימרה מבדחת, שבא לבכות כששומעים אותה. אנו מכים על דלתות לבנו, אבל האם בעה"ב נמצא שם? האם הלב נפתח והלקח נלמד?!

מלבושי הנשים
'ובמנחה קורין בעריות' ('מגילה' לא).
הטעם שקורין פרשת עריות במנחה ביוה"כ, כתבו תוס'; 'לפי שהנשים מקושטות בשביל כבוד היום, לפיכך צריך להזכירם שלא יכשלו בהן' ('מגילה' שם). אבל האמת; 'היכי דמי בעל תשובה? אמר רב יהודה: "כגון שבאת לידו דבר עבירה פעם ראשונה ושניה וניצל הימנה"' ('יומא' פו). והנשים, נכשלות ברוב השנה במלבושיהן לשם ניאוף. והאנשים נכשלים בהסתכלות. על כן, היום שבים לה' ולובשים מלבושים לכבוד ה', בלי שום מחשבה זרה. והאנשים מסתכלים ואינם מהרהרים וזה הוא תשובה. ושלא יבואו באמת חלילה לעבירה; 'קורין בעריות'. ('תורת משה' ע"פ 'וילך').

חוצפה כלפי שמיא
'ומה היא התשובה? הוא שיעזוב החוטא חטאו ויסירו ממחשבתו. ויגמור בלבו שלא יעשהו עוד. שנאמר: "יַעֲזֹב רָשָׁע דַּרְכּוֹ..." ('ישעיה' נה ז). וכן, יתנחם על שעבר. שנאמר: "כִּי אַחֲרֵי שׁוּבִי נִחַמְתִּי" ('ירמיה' לא יח). ויעיד עליו יודע תעלומות, שלא ישוב לזה החטא לעולם. שנאמר: "וְלֹא נֹאמַר עוֹד אֱלֹקֵינוּ לְמַעֲשֵׂה יָדֵינוּ"' ('הושע' יד ד). ('רמב"ם' 'תשובה' ב ב). ומזה הוא תוכחת מגולה לאותן אנשים, שבכל חדש אלול ועשי"ת, הם מרבים בתפילות ותחנונים ובוידוים ארוכים. ומיד אחרי יוה"כ, נשתנה כולו מכמות שהיה ונהפך לאיש אחר. ומעשיו הרעים, סותרים למה שהוציא מפיו בוידוים הארוכים. ואיגלאי מילתא למפרע, שלא היו פיו ולבו שוים. והרי הוא כגונב דעת המקום. והוי כחוצפא כלפי שמיא ח"ו. ואין זה נחשב תשובה, כי התשובה צריכה להיות, חרטה לשעבר וקבלה להבא בקשר אמיץ וחזק, שלא יעבור ע"ז לעולם, כמ"ש הרמב"ם; 'ויעיד עליו יודע תעלומות שלא ישוב לזה החטא לעולם'. ('שערי הקודש')

יום הכיפורים
ביהדות ישנה מערכת של תרי"ג מצוות. מערכת זו אינה אלא בבחינת 'גוף' וכדי להחיותה נדרש האדם להכניס בתוכה 'נשמה'. כי אם לא מתבוננים, ניתן לחיות כ'יהודי סינטטי' לא אמיתי. לקים את כל המצוות; תפילין, ציצית, מזוזה, שבת, ר"ה ויו"כ ואף להשקיע ממון רב באתרוג מהודר ועדין כל זה אינו אלא בגדר; 'גוף ללא נשמה'. הדבר היחידי המפיח רוח חיים בקיום המצוות ועל ידו נעשה האדם עובד ה' אמיתי הוא; לימוד התורה. התורה הקדושה מורכבת משני חלקים; המבנה החיצוני, שהן המצוות. ומלבד זאת טמונות בתורה הקדושה פנימיות ושייכות לרבונו של עולם. ההבדל בין אדם אשר מלבד קיום המצוות גם קובע עתים לתורה, לבין זה שרק מקיים את מצוות התורה אך לא זכה במשך כל ימי חייו להתעסק בלמוד התורה, זהו כהבדל התהומי שבין אדם לרובוט. אדם שאינו עוסק בתורה חסרה לו השייכות לקב"ה עצמו, השייכות לרבש"ע עצמו נמצאת אך ורק ב'תורת חיים'. ולכן; 'הלואי אותי עזבו ותורתי שמרו, שמתוך שהיו מתעסקין בה המאור שבה היה מחזירן למוטב' ('איכ"ר' 'הקדמה' ב). חז"ל מלמדים אותנו דבר נורא; 'עמי ארצות אינן חיים (בתחית המתים) דכתיב; "כִּי טַל אוֹרֹת טַלֶּךָ וָאָרֶץ רְפָאִים תַּפִּיל" ('ישעיה' כו יט) כל המשתמש באור תורה, אור תורה מחיהו. וכל שאין משתמש באור תורה, אין אור תורה מחיהו' ('כתובות' קיא:). בתחית המתים יקומו רק אלו שלמדו תורה, כי בה טמונים השייכות והקשר לרבש"ע ובכחה להחיות בתחית המתים. (הרב פנקוס זצ"ל 'שיחות לימים נוראים')

יום הכיפורים - 'ועל חטא שחטאנו לפניך בוידוי פה' - מכות בחינם  - בעל האכסניא
המגיד מלובלין זצ"ל נשא את משלו ואמר; מעשה בשר אחד שהיה לו בן יחיד. השר הועיד את בנו לגדולות ובקש להפקיד בידיו מחוזות ושררה. השר בטח בכישוריו וביכלתו של הבן, אבל בקש בתחילה שהלה יוסיף דעת וישתלם בחכמות. לכן שלחו אל מוסדות הלימוד בעיר הבירה וכבר הכין לו שם אכסניא נאותה ושכר את טובי המלמדים. וכדי שבנו לא יקלע למחסור ציידו בסכום כסף גדול, אך זאת בקש ממנו: "בני יקירי, חביב אתה לי כנפשי, אתגעגע אליך עד מאד וארצה לדעת משלומך ומהתקדמותך בלימודים. הבטח לי שבהיותך בדרך ובהגיעך למקום לימודיך ובכל עת תכתוב לי אודותיך. רצוני לדעת היכן אתה ומה מצבך". הבן הבטיח ונפרד מאביו לשלום. יצא לדרכו והגיע לאכסניא על אם הדרך. בעל האכסניא ראה לפניו בן עשירים מפונק מנוער ובידו כסף רב והחליט שלא לשמוט מידיו טרף זה. קבלו בכבוד וביקר ושרתו בנאמנות ובחלקת שפתים, האכילו ממיטב המאכלים והשקהו יין ישן ומשובח. היין הביא לתנומה והשינה לרגיעה והרגיעה לתיאבון וחוזר חלילה. ובעל האכסניא כרכר סביבו ושרתו והעניק לו הרגשה טובה ונעימה בלא טרדות והגיגים. טוב היה לו בחיי הבטלה הנעימים והוא פתח ברצון את ארנקו ושילם במיטב כספו מידי יום ביומו ושכח לשם מה יצא לדרך, שכח לאן הוא אמור להגיע ומהיכן יצא... בינתים ישב האב בטירתו והמתין למכתב מבנו. עבר שבוע, עברו שבועים ולא התקבל כל אות חיים. האב שלח שלוחים לעיר הבירה אל האכסניא שהוכנה לבנו והתברר שהוא כלל לא הגיע. חקרו ודרשו ואיש לא ראהו ולא שמע את שמעו. נעלם ואיננו. נתקף האב בפחד ובהלה והחליט לצאת בעצמו לדרך להתחקות אחר עקבותיו של בנו. מי יודע מה אירע לו; אולי נחטף, אולי נשדד, אולי חלה בדרך, אולי כשל ושבר רגל, אולי נתקף שבץ ומת? איתר את העגלון שהסיעו עד העיר הקרובה, מצא את האכסניא ששהה בה ללינת לילה, וכן את בני השיירה שהצטרף אליה עד לעיר הבאה וכאן אבדו עקבותיו ומכאן כנראה המשיך לבדו. הלך האב בדרך והרעב הציק לו, ראה פונדק על אם הדרך ונכנס. ואת מי רואות עיניו אם לא את בנו יחידו, מחמד עיניו, מיסב בהרחבה ליד השלחן הערוך בפאר וגדוש במאכלי תאוה ובעל האכסניא מכרכר ומפזז סביבו ומשרתו ברוב חנופה. הבן ראה את אביו והתחלחל. הוא זינק ועמד על רגליו, רץ לעברו והתנפל לרגליו: "אבא, אבא, הוציאני מכאן. אני שבוי בחנופתו של הפונדקאי, אני כבול בכבלי המעדנים והיינות, הם בילעו עלי את דעתי עד ששכחתי מכל דבר. שכחתי מאין באתי ולאן אני הולך ושכחתי אפילו ממך ומלכתוב מכתב, מלמלא אחר הבטחתי". מצבנו בכל ימות השנה דומה כ"כ למצבו של אותו בן עשירים בפונדק; הלוא נשלחנו לעולם למטרה מסוימת, נשלחנו כדי לסגל תורה ומצוות. וכבר הוכנו בעבורנו מורים ואכסניא, סייעתא דשמיא מצפה לנו בדרכנו זו, הן ברוחניות והן בגשמיות. אבל אנו סטינו מן הנתיב וסרנו לאכסנית היצר והוא דואג להסיח את דעתנו ממטרתנו ויעודנו, הוא זומם לכלות את כל רכושנו ומבלע את דעתנו עד שאין לנו פנאי להתקשר אל אבינו, לכתוב אליו כמובטח. אכן, בעשרת ימי תשובה הן הודיעונו חז"ל כי הקב"ה בא אלינו; '"דִּרְשׁוּ ה' בְּהִמָּצְאוֹ קְרָאֻהוּ בִּהְיוֹתוֹ קָרוֹב" ('ישעיה' נה ו) אלו עשרה ימים שבין ראש השנה ויום הכפורים' ('ראש השנה' יח.). האבא בא אל הפונדק לחפש את בנו הלוא נזדעזע ונפול לרגליו ונזעק בקול מר: "'ראה נא בענינו וריבה ריבנו' ('תפילת עמידה'). ראה איך הסיחו את דעתנו וחלצנו מכאן לעיר הבירה, אל המורים והאכסניא שהכנת בעבורנו בטובך". ('אהל יעקב')

יום הכיפורים - 'ועל חטא שחטאנו לפניך בוידוי פה' ('וידוי' יום הכפורים)
ה'חפץ חיים' זצ"ל סיפר; מעשה בעני שבא לפני סוחר עשיר ובקש שיקחהו אליו ויספחו לעבודתו, שאם לא כן יגוע ברעב. ריחם עליו העשיר ולקחו לשרתו. פעם הוצרך העשיר לנסוע מביתו קרא אליו את המשרת ואמר לו: "אני אעדר מביתי לכמה ימים, הא לך גליון ניר זה שבו מפורטות כל העבודות שיש לעשותן וכל הדברים שיש להמנע מהם, קרא אותם, שנן אותם שוב ושוב לבל תשכח". נטל המשרת את הדף והבטיח לעשות כמצווה עליו. העשיר נסע, סידר את עניניו וחזר לביתו. הוא קרא את המשרת ושאלו: "ובכן, עשית ככל אשר ציויתיך"? "ודאי" ענה הלה: "קראתי וחזרתי וקראתי את הדף. עשר פעמים קראתי עד אשר רויתי". "אי לך, שוטה" קרא בעל הבית בחרון אין אונים: "הכי ציויתיך לצאת ידי חובת קריאה? הרי כל כונתי היתה שההוראות תהינה משוננות בפיך ותדע מה לעשות בפועל". והנמשל; כל אותם ש'יוצאים ידי חובת וידוי' בהכאה 'על חטא' חוזרת ונשנית וכסבורים שבכך יוצאים הם ידי חובה, הן מחטיאים הם את העיקר; את הטבת המעשים ושיפור הדרך. ('משלי ח"ח')

יום הכיפורים
הרה"ק רבי פנחס מקוריץ זצ"ל סיפר; שהרה"ק ר' דוד ממיקולייב זצ"ל נתמנה לשליח ציבור בעיר זאסלב, התפלל שם בימים הנוראים וחידש חידושים נאים וסלסולי זמר שנשאו חן בעיני הקהל. כעבור שנה שב להתפלל שם ושמע שהמתפללים מבליעים את נעימותיו בתפילתם. נענה ואמר: "אספר לכם משל; פעם חזרו 'כלי זמר' מנגנים מחתונה בה שתו לשכרה. ובהיותם בגילופין לא שמו לב לכך, שהצ'לו, הכינור הענק, נשמט מהעגלה ונפל לארץ בשבילי היער. בא השועל וראה כלי מוזר; תיבה עגולה ומאורכת שמיתרים מתוחים לארכה ובמרכזה פעור חור אפל התיבה היתה יפה להפליא אבל השועל לא נפל בפח. פעם נתפסה רגלו במלכודת והוא נאלץ לנשוך את אצבעו ולקטעה כדי להחלץ משם. עתה, האם אין זה סוג חדש של מלכודת? החוטים המתוחים והחור הפעור מתחתם, כל זה חשוד, חשוד עד מאד. ובכל זאת, הרי זה כה יפה ונוצץ, קורץ ומפתה. נשא השועל את כף רגלו והעבירה בזהירות על אחד המיתרים ונשמע קול כה ערב ונעים לאוזן. ניסה השועל את המיתר השני וקול נוסף רטט והפעים. החליט השועל לגרור את הכינור למערתו. אבל בכל זאת, אולי מלכודת בו? הקיף את הכינור סביב סביב, הלך סחור סחור, התלבט והתחבט ולבסוף נענה ואמר: "הקול קול של מלאך והפנימיות תככים של שטן"... ('אמרי פנחס' ט)

--------------------
סוכות

כי יצפנני בסוכו ביום רעה יסתירנו  (תהילים כ"ז – ה')
אם בימים קדושים אלו, בצילא דמהימנותא כשבאים אצלו האושפיזין ידבק האדם בדרכיהם וילמד מהנהגותיהם להתנהג כראוי, יזכה ש"וביום רעה יסתירנו" שיהיו מליצי יושר בשבילו ובשביל כלל ישראל להיוושע בכל טוב. (כ"ק מרן אדמו"ר שליט"א)

ולקחתם לכם ביום הראשון
"וכי ראשון הוא והלא ט"ו הוא, אלא ראשון לחשבון עונות" (מדרש תנחומא) ונראה לפרש, אם בימים הנוראים היה מקום לומר שתשובתם של בני ישראל אינה אלא מיראה, הרי כשמגיע חג הסוכות ובני ישראל אצים לקיים את מצוות החג לשם שמים, רואים בעליל שהתשובה היא מאהבה, והלא אמרו חז"ל "השב מיראה זדונות נעשות לו כשגגות והשב מאהבה זדונות נעשות לו כזכויות", הרי ממילא מחשבנים את העוונות לזכויות, והיינו "ראשון לחשבון עוונות". (הרה"ק רבי לוי יצחק מבארדיטשוב זיע"א)

ויאמר ה' סלחתי כדברך
 "סוכה" ר"ת ויאמר ה' סלחתי כדבריך, כי השכינה הקדושה שרויה בינינו השי"ת מושיב אותנו בצלו – צלא דמהימנותא, צלא דקודשא בריך הוא, וסולח ומוחל לכל עוונותינו. (שפתי צדיק)

ד' מינים קדושים
ידוע שהד' מינים קדושים הם אותיות שם המיוחד, וכל זמן שאנו מחזיקים בידינו את שם הוי-ה יכולים אנו להתפלל להשי"ת. (הרה"ק מראפשיץ זיע"א)

כל האזרח בישראל ישבו בסוכות (ויקרא כ"ג – מ"ב)
פירש הרה"ק רבי יהושע אשר מפאריסוב זיע"א, שהפסוק רומז, שאפילו מי שעדיין לא התחיל בעבודת השי"ת ולא זרחה עליו שמשו, ומקבל על עצמו שמהיום והלאה יתחיל לעבוד את השי"ת בכל לבו ונפשו, וזהו "כל האזרח" לשון עתיד, שמהיום יתחיל להזריח בעבודת השי"ת, "ישבו בסוכות", מבטיח לו הכתוב שיזכה לישב בסוכות, היא סוכה של הבורא ית"ש, שמרמז על אורות עליונים כדאיתא בספרים הקדושים. (תורת היהודי הקדוש)


כל האזרח בישראל ישבו בסוכות (ויקרא כ"ג – מ"ב)
סוכה רומז לתשובה מאהבה כידוע, "האזרח" בגימטריה "יראה", "כל האזרח מישראל" שעשה תשובה מיראה, "ישבו בסוכות" זוכה לישיבה בסוכה – לתשובה מאהבה. (צמח צדיק)

מצוות סוכה בכל גופו
הרה"ק רבי שמחה בונים מפרשיסחא זיע"א אמר שמצוות סוכה גדולה כל כך שהאדם נכנס בגופו ובמלבושיו לתוך הסוכה מה שלא נמצא בכל המצוות, ובשם הרה"ק רבי שלמה מלענטשנע זיע"א נאמר שמצוות שבת גדול יותר שאף שיוצא לחוץ ג"כ שבת מקיפו, אבל מצות סוכה דוקא אם הוא מבפנים, אבל כשיוצא לחוץ אינו עם מצות סוכה כנזכר בספר רמ"צ, וכן אמר הרה"ק רבי עמנואל מפשעדרבוז זיע"א על המאמר חז"ל (סוכה כ"ב ע"א) המעובה כעין בית, אפילו הנכנס לסוכה בעביות כמו שהוא בבית, כשרה והסוכה מטהר אותו, כי קדושת הסוכה גדול מאד. (שיח שרפי קודש)


סוכות ימי תשובה
הימים הנוראים הם ימי תשובה מיראה וקצת דאגה, סוכות הם גם כן ימי תשובה, אבל מאהבה ושמחה, הימים הנוראים הם בבחינת "סור מרע" וסוכות בחינת "ועשה טוב". (כתבי האר"י ז"ל)


ויעקב נסע סכותה וגו'
מצות סוכה היא סגולה שלא יבוא היצר הרע עוד הפעם אחרי שחזרנו בתשובה בימים הנוראים, וזכר לדבר שיעקב אבינו אחר שעשיו הלך ממנו, עשה סוכות שיפטר מן העשיו לגמרי. (הרה"ק מאלכסנדר זיע"א)

קרשים לסוכה
מנהגו של הרה"ק רבי מרדכי מלעכוויטש זיע"א היה להכין הרבה קרשים, כדי להשאיל אותם אחרי יום הכפורים לעניי העיר לשם עשית סוכותיהם. פעם אחת בא אליו בערב סוכות סנדלר עני והוא צולע ברגלו האחת, בבקשה להשאיל לו כמה קרשים לסוכה, הצדיק  השיב לו כי כבר אזלו כל הקרשים, ולצערו לא יוכל לעזור לו. וילך העני לחפש קרשים במקום אחר, וראה הצדיק מבעד החלון, שהוא הולך ושב מבית לבית לבקש קרשים. נכמרו רחמיו על העני, פרץ בבכי ואמר: רבונו של עולם, ראה נא עד כמה גדולה וחביבה מצות סוכה לבני ישראל, ועד כמה הם מוסרים נפשם עליה, בחוץ יורד עכשיו גשם, ורפש וטיט ברחובות העיר, ובכל זאת הולך הסנדלר העני הזה עם רגל שבורה, בנעלים קרועות, ומחפש קרשים כדי שיוכל לקיים מצות סוכה, השקיפה איפוא ממעון קדשך מן השמים, וברך את עמך ישראל ופרוש עליהם סוכת שלומך. ואחרי זה עלה הרה"ק מלעכוויטש על גג ביתו, פירק מגגו כמה קרשים, וציוה למשרתו לרוץ אחרי הסנדלר ולתתם לו, ויצוהו אף לעזור לו בבנין הסוכה, כי היה זה ערב שבת, שהטורח מרובה בו ביותר.


זמן שמחתנו
סוכות הוא זמן שמחתנו, זמן הוא מלשון הכנה, כדאיתא בגמרא (ביצה י') זימן שחורים ומצא לבנים, היינו שמצות סוכה שאנחנו מקיימים בשבעה ימי החג, היא הכנה להמשיך שמחה על כל השנה כולה. (מגן אברהם)

פיוטי יום הכיפורים בסוכות
מנהג ישראל לזמר פיוטים של יום הכפורים בליל שמחת בית השואבה. והענין הוא כי בבכיות של יום הכפורים מתקנים הבכיות שהן מסטרא אחרא ר"ל, ובשמחה של שמחת בית השואבה מתקנים השמחות וההוללות של כל השנה שהיו שלא לרצון ה'. (ישמח ישראל)

"תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה
וּבְטוּב לֵבָב"
 
מצות היום
פסק הרמב"ם זצ"ל: 'חייב אדם להיות בהן שמח וטוב לב, הוא ובניו ואשתו ובני ביתו וכל הנלוים עליו... אע"פ שאכילה ושתיה במועדות בכלל מצות עשה, לא יהיה אוכל ושותה כל היום כולו. אלא כך היא הדת; בבקר, משכימין כל העם לבתי כנסיות ולבתי מדרשות. ומתפללין וקורין בתורה בענין היום. וחוזרין לבתיהם ואוכלין והולכין לבתי מדרשות. קורין ושונין עד חצי היום. ואחר חצי היום, מתפללין תפלת המנחה וחוזרין לבתיהן לאכול ולשתות. כשאדם אוכל ושותה ושמח ברגל, לא ימשך ביין ובשחוק ובקלות ראש ויאמר: "שכל מי שיוסיף בזה, ירבה במצות שמחה". שהשכרות והשחוק הרבה וקלות הראש, אינה שמחה אלא הוללות וסכלות. ולא נצטוינו על ההוללות והסכלות, אלא על השמחה שיש בה עבודת יוצר הכל. שנאמר: "תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה וּבְטוּב לֵבָב" ('דברים' כח מז). הא למדת; שהעבודה בשמחה. ואי אפשר לעבוד את השם לא מתוך שחוק ולא מתוך קלות ראש ולא מתוך שכרות'. (רמב"ם 'שביתת יו"ט' ו יט-כ).
 
להשתבח כדגן וגפן
"יָשֻׁבוּ יֹשְׁבֵי בְצִלּוֹ יְחַיּוּ דָגָן וְיִפְרְחוּ כַגָּפֶן" ('הושע' יד ח)
"יָשֻׁבוּ יֹשְׁבֵי בְצִלּוֹ" היינו; בצל הסוכה, 'צלא  דמהימנותא' (הזוה"ק 'אמור' קג). "יָשֻׁבוּ" - הללו היושבים בסוכה, ישובו בתשובה. והנה אמרו חז"ל; 'גדולה תשובה, שזדונות, נעשות לו כזכיות' ('יומא' פו). והיכן מצאנו בעולמנו דברים המשתנים לטובה? שני דברים; "דָגָן" ו"גָּפֶן". (כי כל האחרים, משתנים ויורדים דרגה. וברכת הנהנין עליהם משתנית, מלבד שניהם, שנהיים טובים יותר וברכתם מתעלה). "יְחַיּוּ דָגָן וְיִפְרְחוּ כַגָּפֶן" הללו, השבים בתשובה מאהבה, ישתנו כדגן וכגפן, למעליותא, שהזדונות יהפכו לזכויות. ('להגיד', ר' ראובן קרלנשטיין שליט"א).
 
 
לקרב או להתקרב?
ידוע, מה שאמרו חז"ל; שענין ארבעת המינים הוא; להעשות אגודה אחת; גם עם הערבות, שאין להם לא טעם ולא ריח, לא תורה ולא מעשים טובים. וזהו ענין הסוכות, אחרי שנמחלו עונותיהם של ישראל, להבדיל מהתקיעות בראש השנה, שעיקרן התרועה, שהיא בעת נסיעת המחנות, כלומר; בהפרד איש מעם רעהו. אך לכאורה; איך יתכן כדבר הזה? והלא התחברות עם רשעים אינה טובה, כי במילה 'רשעים', יש את האותיות ש' ור' מן המילה 'שקר'. וב'צדיק', יש את האות ק'. וע"י החיבור ביניהם מצטרפות האותיות וה'שקר' מתחזק? ואולם, סגולת ארבעת המינים היא, שלא תזיק האחדות הזאת, שהרי מדיני הלולב; 'עקום לאחוריו (כלומר; כלפי האדם האוחז אותו) כשר'. ואילו, 'עקום אמצעיתו לפניו, או לצדדים (כלומר; כלפי נגד האדם) פסול' ('טור' או"ח תרמה). ויש בכך כונה נפלאה; שבאחדות יש להשתדל, שאנו נשפיע ונקרב אלינו. ולא שנושפע ונתבטל לאחרים. והדברים אמורים, בין כלפי הגוים, שאנו מקריבים שבעים פרים כדי לקרבם. ובין כלפי ה''ערבות'' שבישראל, תפקידנו לקרבם. ולא חלילה שאנו נתקרב ונתבטל לגוים ול'ערבות'. ('מילי דמרדכי', עמ' תקלז)
 
נסיעה נוחה
הג"ר אליהו אליעזר דסלר זצ"ל ליוה פעם אחת את אחד מתלמידיו, כאשר הלה עזב את הישיבה ונסע לארץ אחרת. בהתקרבם אל עבר תחנת הרכבת, פנה התלמיד אל הרב ואמר לו: "ברכני, רבי". עמד הרב וברכו: "אני מאחל לך מקרב לבי, שתמצא מקום נח בנסיעתך". תמה התלמיד ושאל: "רבנו, עד כאן? הנה, בקשתי ברכה, שתלוה אותי בדרכי בכל החיים ואילו הרב מברכני רק ברכה לנסיעה טובה ונעימה"? השיב לו הרב דסלר זצ"ל: "אכן, ברכתיך לכל חייך. כונתי היתה לנסיעה הנמשכת במשך כל החיים, הנסיעה לקראת העוה"ב. אחלתי לך שתשכיל להתיחס לכל ימי שהותך בעוה"ז, כאל שהות בנסיעה. כשם שבנסיעה לא אכפת לך כ"כ, מה הם התנאים החמריים, כך יהי רצון, שבכל חייך, תשים את הדגש על מצבך הרוחני ולא על המצב הגשמי".
בהשקפה ראשונה נדמה, כי הציווי לשמחה יתירה בחג הסוכות, עומד בסתירה לישיבה בדירת עראי? לכאורה, אילו היינו יושבים בדירות מפוארות מלאי הדר וכל טוב, השמחה היתה יותר גדולה? אולם לאחר התבוננות, מגלים אנו, שאדרבא, דוקא הישיבה בדירת עראי, מובילה אותנו אל השמחה האמיתית. כי שמחה אמיתית אין להשיג אלא, אחרי שמגיעים להכרה, כי הישיבה בעולם הזה אינה אלא ישיבת עראי. טעמו של דבר הוא; משום שכל הסבור שחיי העוה"ז הם תכלית חיי האדם. וכי ישיבתו בעוה"ז היא ישיבת קבע, לעולם לא יוכל להגיע לשמחה פנימית, לפי שהשמחה היא ענין רוחני. רק מי שמתקרב אל השי"ת מגיע לשמחה, כי; "עֹז וְחֶדְוָה בִּמְקֹמוֹ" ('דברי הימים' א טז כז). כל התאוות והבלי העולם, מפילים על האדם עצבות, אשר היא אבי אבות הטומאה. ('דרכי מוסר')
 
השמחה בקנין גמור
כתוב: "תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה.. וְעָבַדְתָּ אֶת אֹיְבֶיךָ" ('דברים' כח מז-מח) ומקשים; וכי הגלות באה רק משום חסרון השמחה? וכתב הר' שמחה זיסל זצ"ל שני ציורים בזה; השמח בקנין שקנה, הלא ישמח רק אם קנה קנין גמור ולא בדבר שאול. והנה, כל העוה"ז, שאול הוא אצל האדם. וגם הוא שאלה שזמנה בכל יום. ואעפ"כ אדם שמח בו כ"כ. ובמצוה, שהיא קנין לעד ולעולמי עולמים, לא ישמח?! זה לאות שלא קנה כלום, לא עשה מצוה כלל. וכן נצייר; אדם שהוא זקן ועיף ויגע, שיתנו לו סם שיחדש נעוריו, הלא ישמח בלי שעור. והשרוי בתוך טמטום הלב, תרדמה של שטות, עיפות ויגיעה ברוחניות והמצוה משפיעה לו שפע חדש של חיות משמי קדם ולא ישמח?! זה לאות, שלא קיבל שפע חדש, לא עשה מצוה כלל. העובד בלי שמחה, לא את השי"ת הוא עובד, כי אם את עצמו. ('מכתב מאליהו' ה עמ' 265).
 

האתרוג נפרד, מדוע?
"וּלְקַחְתֶּם לָכֶם... פְּרִי עֵץ הָדָר" ('ויקרא' כג מ)
'מה אתרוג זה, יש בו ריח ויש בו אוכל. כך ישראל יש בהן בני אדם, שהן בעלי תורה ובעלי מעשים טובים'. ('ילקו"ש' 'ויקרא' כג)
הנה, מכל ארבעת המינים, האתרוג הוא המובחר שבהם, ש'יש בו ריח ויש בו אוכל'. ואלו הם תלמידי החכמים, המובחרים שבעם. והנה, דרך העולם לאגוד את שלשת המינים האחרים יחדיו. ואילו האתרוג לא נאגד עמהם, אלא רק בשעת קיום המצוה. מיד לאחר קיום המצוה, שב האתרוג למקומו, בעוד שלשת המינים האחרים, מוסיפים להיות מאוגדים וקשורים יחדיו. אם תמצי, רמז יש כאן, להנהגתו הרצויה והראויה של הת"ח עם המון העם; "כל העת, עליו להיות בפני עצמו וברשות עצמו. ורק לשם קיום מצוה, הריהו מתאגד וקושר עצמו, לפי שעה, עם המון העם. ומיד לאחר מכן, שב למקומו". ('חפץ חיים')
 
ספורים בישיבה
כאשר החלו מורים חדשים להנהיג את למודי ההסטוריה וללמד לילדי ישראל, את תועלת עם ישראל , שלא ע"פ דרך התורה, הוכיחם ה'חפץ חיים' ואמר: "הנה, גם התורה עצמה ציותה להודיע לדורות הבאים, את ענין הסוכות שישבו בהם בני ישראל בעת שיצאו ממצרים; "לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם" ('ויקרא' כג מג). ברם, צא ולמד את אופן הלימוד שציותה עליו התורה; "בַּסֻּכֹּת תֵּשְׁבוּ שִׁבְעַת יָמִים" ('ויקרא' כג מב). רק אם תשבו בעצמכם בסוכות, אתם ובניכם, אזי תגיעו לידי כך, שדורותיכם הבאים ידעו את כל הקורות את בני ישראל בצאתם מארץ מצרים. אך אם לא תקיימו את מצות הישיבה בסוכה, לא יועילו כל הלימודים וכל הסיפורים אודות חג הסוכות. וכך הוא הדבר בכל ענין וענין ממצוות התורה. רק ע"י קיום התורה והמצוות, יהא אפשר לחנך את הדורות הבאים. ולא ע"י ספורים ומעשיות ריקים מתוכן". ('מעשי למלך')
 
גאוה ויהירות
'אתרוג', ר"ת; "אַל תְּבוֹאֵנִי רֶגֶל גַּאֲוָה ('תהלים' לו יב). היינו; 'לבל יתגאה ויתיהר באתרוג מהודר שיש לו, בעיני הבריות. "וְיַד רְשָׁעִים אַל תְּנִדֵנִי" ('שם'), היינו; 'הלולב מבקש שלא ינענענו מי שאינו כשר'. ('תפארת המועדים')
 
"אַךְ שָׂמֵחַ"
נאמר: "וְשָׂמַחְתָּ בְּחַגֶּךָ... וְהָיִיתָ אַךְ שָׂמֵחַ" ('דברים' טז יד-טו). ידוע, שכל 'אכין' ו'רקין' שבתורה, באים למעט. ומה בא למעט "אַךְ שָׂמֵחַ" ('דברים' טז טו)? מבאר ה'שפת אמת'; 'זה בא למעט, שמחת הוללות ופריקת עול, אלא רק שמחה של מצוה'.
 
אחדות בין הגדולים
"וַיְהִי בִישֻׁרוּן מֶלֶךְ בְּהִתְאַסֵּף רָאשֵׁי עָם יַחַד שִׁבְטֵי יִשְׂרָאֵל" ('דברים' לג ה)
בענין זה היה אומר הצדיק ר' יעקב יוסף מפולנאה, בעל ה'תולדות'; "בְּהִתְאַסֵּף רָאשֵׁי עָם יַחַד שִׁבְטֵי יִשְׂרָאֵל". ראשית; צריכים "רָאשֵׁי עָם", מנהיגי ישראל שבכל דור ודור, להיות מאוחדים בשאיפותיהם ובכל מעשיהם; וכתוצאה מכך, יתקיים גם; "יַחַד שִׁבְטֵי יִשְׂרָאֵל". כי המוני העם מושפעים בדרך הטבע מדרכי המנהיגים, המשמשים להם דוגמא ומופת בכל אשר יעשו.
 
 
להתחזק בתכלית
"הָאֹמֵר לְאָבִיו וּלְאִמּוֹ לֹא רְאִיתִיו וְאֶת אֶחָיו לֹא הִכִּיר וְאֶת בָּנָו לֹא יָדָע" ('דברים' לג ט)
מי שמתחזק לכבוד ה' ואינו נמשך אחר קרוביו, המפתים אותו ללכת בדרכים חדשים שהם נגד רצון ה', בודאי ברוך יהיה לה' ושמו וזכרו יהיה נזכר למעלה, לשם ולתפארת. ויזכור האדם תמיד את דברי הרמב"ם ז"ל באגרתו; '...ויעזוב ביתו ובניו וכל אשר לו. כי דת ה' שהנחיל אותנו גדולה. וחיובה, קודם לכל המקרים הבזוים בעיני המשכילים, שהם אינם עומדים. ויראת ה' היא שעומדת'. ('אגרת הרמב"ם' 'מאמר קדוש ה''). ('חפץ חיים' עה"ת)
 
חתן וכלה
בבית המדרש בעיר פראג, שהיה מכהן כמרא דאתרא, ר' יהונתן אייבשיץ זצ"ל; כבדו ביום שמחת תורה, עשיר שהיה בור ועם הארץ לחתן תורה, מפני שתרם סכום עתק לבית הכנסת. נענה ר' יהונתן בהלצה: "זכינו לחתן, חסיד ופרוש מאין כמותו, שככל הידוע לקהל המתפללים כאן, מעולם לא הסתכל ה'חתן' שלנו על ה'כלה'" ('התורה הקדושה').

''בַּסֻּכֹּת תֵּשְׁבוּ שִׁבְעַת יָמִים כָּל הָאֶזְרָח בְּיִשְׂרָאֵל יֵשְׁבוּ בַּסֻּכֹּת''
ענני הכבוד נקראים סוכה ולפי שהיו שבעה ענני כבוד נצטוינו לעשות מצוה זו בחדש השביעי ושבעת ימים - הטעם שנקבע חג הסוכות בתשרי.
מובא ברבינו בחיי בענין סוכה, כי טעמו נגלה ונסתר. וטעם הנגלה... והנסתר זה שאמר הכתוב: ''בַּסֻּכֹּת תֵּשְׁבוּ שִׁבְעַת יָמִים'' ואמרו רז''ל: '''כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל'' (ויקרא כג מג) ''ענני כבוד היו'' דברי רבי אליעזר' (סוכה יא:). אלו ענני כבוד. שהרי ישראל במדבר היו מקיפין אותם שבעה עננים והעננים נקראים סוכה. שכן אמר ישעיה: ''וּבָרָא ה' עַל כָּל מְכוֹן הַר צִיּוֹן וְעַל מִקְרָאֶהָ עָנָן יוֹמָם וְעָשָׁן וְנֹגַהּ אֵשׁ לֶהָבָה לָיְלָה כִּי עַל כָּל כָּבוֹד חֻפָּה. וסמיך ליה; וְסֻכָּה תִּהְיֶה לְצֵל יוֹמָם מֵחֹרֶב וּלְמַחְסֶה וּלְמִסְתּוֹר מִזֶּרֶם וּמִמָּטָר'' (ישעיה ד ה ו). והנה זה מעלה גדולה לישראל כשהיו מוקפים בשבעה עננים, כי כן דרשו חז''ל שהקיף כסא הכבוד בשבעה עננים שנאמר: ''מְאַחֵז פְּנֵי כִסֵּא פַּרְשֵׁז עָלָיו עֲנָנוֹ'' (איוב כו ט). ביאורו: פרש עליו שבעה עננים. וזה תוספת ז' ''פַּרְשֵׁז''. ואותן ז' עננים נקראים סוכות. ועליהם נאמר: ''סְבִיבוֹתָיו סֻכָּתוֹ'' (תהילים יח יב). ולכך נצטוינו במצות סוכה, שנעשה סוכות, כנגד אותן סוכות והם עננים שהקיף אותנו במדבר. ולפי שהיו שבעה ענני כבוד נצטוינו לעשות מצוה זו בחדש השביעי ושבעת ימים. ודבר ידוע ומקובל בעננים אלו הפרושים על כסא הכבוד, שהם פתוחים לקבל התשובה והתפלה, שהרי התשובה מגעת עד כסא הכבוד. ובזמן שישראל חוטאין העננים מסתתמים ונעשין כמין סוכה הוא שכתוב: ''סַכּוֹתָה בֶעָנָן לָךְ מֵעֲבוֹר תְּפִלָּה'' (איכה ג מד).
ולפי שהנשמות הטהורות שרשן בכסא הכבוד ושם עיקר הטהרה, היה מרמזי התורה שבכל מקום שנזכר בתורה 'כסא הכבוד' יזכיר מים בצדו. הוא שכתוב: ''נָכוֹן כִּסְאֲךָ מֵאָז מֵעוֹלָם אָתָּה'' וסמיך ליה; ''נָשְׂאוּ נְהָרוֹת ה' '' (תהילים צג ב ג). וכתיב עוד: ''כִּסֵּא כָבוֹד מָרוֹם מֵרִאשׁוֹן'' וסמיך ליה; ''מִקְוֵה יִשְׂרָאֵל ה' '' (ירמיה יז יב יג). וכ''כ ''סְבִיבוֹתָיו סֻכָּתוֹ חֶשְׁכַת מַיִם עָבֵי שְׁחָקִים'' (תהילים יח יב). ולפי שהמים עיקר הטהרה ציוויינו מרומז בסכך הסוכה, שאין מסככין בדבר המקבל טומאה 'זה הכלל; כל שהוא מקבל טומאה ואין גדולו מן הארץ, אין מסככין בו' (סוכה יא.) שנאמר: ''בְּאָסְפְּךָ מִגָּרְנְךָ וּמִיִּקְבֶךָ'' (דברים טז יג). ודעת האומר שמסככין בדבר המקבל טומאה, הוא סוד הכתוב: ''הַשֹּׁכֵן אִתָּם בְּתוֹךְ טֻמְאֹתָם'' (ויקרא טז טז). גם במדת הסוכה יש בו סוד עמוק כמו שהזכירו רז''ל במדרש על הפסוק: ''וְעֵמֶק סֻכּוֹת אֲמַדֵּד'' (תהילים ס ח) ואין להאריך בזה יותר.

''בַּסֻּכֹּת תֵּשְׁבוּ שִׁבְעַת יָמִים כָּל הָאֶזְרָח בְּיִשְׂרָאֵל יֵשְׁבוּ בַּסֻּכֹּת. לְמַעַן יֵדְעוּ דֹרֹתֵיכֶם כִּי בַסֻּכּוֹת הוֹשַׁבְתִּי אֶת בְּנֵי יִשְׂרָאֵל בְּהוֹצִיאִי אוֹתָם מֵאֶרֶץ מִצְרָיִם אֲנִי ה' אֱלֹקֵיכֶם'' (ויקרא כג מב מג)
כתב הטור: 'תלה הכתוב מצות סוכה ביציאת מצרים וכו' ואע''פ שיצאנו ממצרים בחדש ניסן לא ציונו לעשות סוכה באותו הזמן, לפי שהוא ימות הקיץ ודרך כל אדם לעשות סוכה לצל ולא היתה ניכרת עשייתנו בהם, שהם במצות הבורא יתברך. ולכן צוה אותנו שנעשה בחדש השביעי, שהוא זמן הגשמים ודרך כל אדם לצאת מסוכתו ולישב בביתו ואנחנו יוצאים מן הבית, לישב בסוכה, בזה יראה לכל שמצות המלך היא'. 
ובדברי הגר''א בפירושו לשיר השירים (א ד) למדנו ביאור אחר לקביעות חג הסוכות בט''ו בתשרי ואלו דבריו:
וגם הם ד' פסוקים ראשונים ב'שיר השירים' נגד ד' רגלים; האחד: כנגד פסח שאמרו שירה. והשני: נגד שבועות שהוא מתן תורה. והשלישי: הוא כנגד סוכות שהוא זכר לענני כבוד שהיה תלוי בבנין המשכן כידוע. 
ובזה יתורץ מה שהקשו; למה אנחנו עושים סוכות בתשרי? כיון שהוא נגד היקף ענני כבוד, היה ראוי לעשות בניסן. כי בניסן היה תחלת היקף העננים. אבל נראה, לפי שכשעשו את העגל נסתלקו העננים ואז לא חזרו עד שהתחילו לעשות המשכן ומשה ירד ביום הכפורים וממחרת יום הכפורים ''וַיַּקְהֵל משֶׁה אֶת כָּל עֲדַת בְּנֵי יִשְׂרָאֵל'' (שמות לה א) וציוה על מלאכת המשכן וזה היה בי''א בתשרי וכתיב: ''וְהֵם הֵבִיאוּ אֵלָיו עוֹד נְדָבָה בַּבֹּקֶר בַּבֹּקֶר'' (שמות לו ג) ב' ימים - הרי י''ג בתשרי. ובי''ד בתשרי ''וַיִּקְחוּ מִלִּפְנֵי משֶׁה אֵת כָּל הַתְּרוּמָה אֲשֶׁר הֵבִיאוּ בְּנֵי יִשְׂרָאֵל לִמְלֶאכֶת עֲבֹדַת הַקֹּדֶשׁ לַעֲשׂת אֹתָהּ'' ובט''ו ''וַיָּבֹאוּ כָּל הַחֲכָמִים הָעֹשִׂים אֵת כָּל מְלֶאכֶת הַקֹּדֶשׁ אִישׁ אִישׁ מִמְּלַאכְתּוֹ אֲשֶׁר הֵמָּה עֹשִׂים'' (שמות לו ד) התחילו לעשות ואז חזרו ענני כבוד. ולכך אנו עושין סוכות ב-ט''ו בתשרי.


''וּמִנְחָתָם וְנִסְכֵּיהֶם לַפָּרִים לָאֵילִם וְלַכְּבָשִׂים בְּמִסְפָּרָם כַּמִּשְׁפָּט'' (במדבר כט יח)
לכלות קללות שב'משנה תורה'
הובא ב'ברכת מועדיך': בחג סוכות מקריבים בקרבנות המוספים ארבעה עשר כבשים בכל יום ובשבעת ימי החג עולה סך הכל תשעים ושמונה כבשים.
וכתב רש''י: '''וְלַכְּבָשִׂים'' - כנגד ישראל שנקראו ''שֶׂה פְזוּרָה יִשְׂרָאֵל'' (ירמיה נ יז) והם קבועים ומנינם תשעים ושמונה לכלות מהם תשעים ושמונה קללות שבמשנה תורה' (במדבר כט יח) וצריך להבין; כיצד הכבשים שמקריבים בסוכות מכלים את הקללות שב'כי תבא'?
פירש רבינו ה'אבני נזר' מסוכטשוב ('שם משמואל' סוכות תרע''ג) שבפסוק נאמר הטעם להבאת הקללות: ''תַּחַת אֲשֶׁר לֹא עָבַדְתָּ אֶת ה' אֱלֹקֶיךָ בְּשִׂמְחָה וּבְטוּב לֵבָב מֵרֹב כֹּל'' (דברים כח מז) שמשמעו; שעיקר הטענה והתביעה היא, העדר מדת השמחה בעבודת ה'.
וסוכות הוא זמן שמחתנו, שהעבודה היא בתכלית השמחה.
לפיכך, סוכות מתקן את הסבה שבגללה באו הקללות ועל ידי זה מכלה את הקללות.

''מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ'' (קהלת א ג)
מובא ב'ברכת מועדיך' בשם הרב משה אייזמן שליט''א: הדברים נשמעים מעציבים ואולי אף מדכאים במעט. רושם שלילי הוא שמשתקף מקריאה שטחית של הפסוק. רושם, שהפסוק בא כביכול, להעביר את מצב הרוח ולהסיר מקרבנו את שמחת החיים הטבעית שאנו רגילים אליה ומעונינים לשמר. 
האמנם זו היתה כונתו של 'קהלת' שלמה המלך, החכם מכל אדם? היתכן שזו המסקנה שרצה להשריש בנו?
הבה נעמיק יותר לדקדק בדקויות לשונו ונעמוד על כך שלא בלבד שאין הפסוק מדכא, אלא אדרבה - הוא דוחף לחיות והתרוממות ומכוון לחיים מלאי תוכן חיובי במקום ריקנות!
''מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ''. אומר המדרש: 'אמר ר' יודן: ''תחת השמש אין לו, למעלה מן השמש יש לו'' ' (ויקרא רבה כח א). וצריך ביאור: האם דרש זה הוא אמנם הכונה הפשוטה של הפסוק? 
עוד יש להבין: מה הכונה 'למעלה מן השמש'?
לשם כך, נעיין במשנתו של המהר''ל מפראג בביאור המושג 'שמש'. אלא שעלינו להקדים לזה את ביאור המושג 'אדם' ואף זה - ממשנתו של המהר''ל.
התואר 'אדם' ניתן לו על שם שנוצר מן האדמה. והדבר טעון ביאור; שהרי המיוחד באדם אינו החלק החומרי שבו שנוצר מאדמה; הנשמה האלקית שנופחה בו היא המייחדת אותו ומדוע לא נקרא על שמה? 
ועוד, כל הבהמות גם כן נבראו מן האדמה ואם כן העובדה שהאדם נברא מן האדמה היא תכונה המשותפת לכל בעלי החיים ומדוע צוינה עובדה זו רק בשם התואר של האדם ולא אצל הבהמה?
מבאר המהר''ל: שהתכונה המיוחדת של האדמה היא בכך שהיא מצמיחה צמחים ואילנות ומולידה פירות ובעשותה זאת הרי שהיא מוציאה דברים מן הכח אל הפועל.
וזהו גם המיוחד באדם! שכל שאר הברואים - כפי שנבראו, כך היא שלימותן ואין צריכין יציאה אל הפועל. ולכן בהמה נקראת 'בהמה' - מלה המורכבת משתי המילים: 'בה מה'. כלומר: 'מה' שיש לה הוא כבר 'בה', היא נבראה על מתכונתה בשלימות.
אבל האדם לא נברא באופן שמעלתו כבר נתממשה, אלא מעלתו ניתנת לו בכח ועליו לעמול להוציאה אל הפועל. ואם יחסר מעמל זה - לא ישיג את מעלתו המיוחדת. ולכן נקרא 'אדם' מלשון אדמה, כי תכונתו דומה לתכונתה של האדמה - להוציא דברים מן הכח אל הפועל. והוא באמת המאפיין את האדם ומבדילו מכל שאר הברואים, הן מהעליונים והן מהתחתונים.
לכן גם נאמר: ''כִּי אָדָם לְעָמָל יוּלָּד'' (איוב ה ז), לעולם אי אפשר להפסיק לעמול. כל מציאותו של האדם הוא תמיד 'בכח' וצריך להתאמץ להוציא זאת 'לפועל' ואף אז הוא 'בכח' לגבי המעלה הנוספת שהוא עדין יכול להוסיף ולקנות. לא שייך להפסיק כאשר מתגנבת תחושה שכבר הושגה השלימות, כי עצם השלימות - היא החתירה הבלתי פוסקת להוסיף עוד ועוד. זוהי מהותו של אדם - ''אָדָם לְעָמָל יוּלָּד''; אין זה פתגם גרידא. הפסוק בא לציין ולהגדיר את מהותו של האדם עלי אדמות.
עתה נפן ונעמיק בפשר אותו עמל שתחת ה'שמש'.
הא לך לשונו של המהר''ל: 'כי השמש מלך עולם הטבע. ועולם הטבע מסודר תחתיו. וכמו שתמצא מבואר מן הכתוב, שכאשר ירצה להזכיר כל העולם יאמר: ''תַּחַת הַשָּׁמֶשׁ''. וכדכתיב: ''מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ'' ודבר זה ידוע מאד ואין ספק בזה' (ב'תפארת ישראל' פ''ד). 
מדוע מזכיר קהלת ''תַּחַת הַשָּׁמֶשׁ''? והלא אין ממשלתה של שמש אלא ביום! אלא שהשמש מסמלת את כל עולם הטבע כולו וכל העולם מתנהל סביב הסדר הנקבע ע''י השמש בזריחתה ובשקיעתה.
מעתה, נכונים אנו להטות אזן קשבת לדברי בינתו של שלמה. ''מַה יִּתְרוֹן לָאָדָם''? לא 'לאיש', לא 'לגבר' ולא 'לאנוש', אלא ''לָאָדָם''; לזה הקרוי על שם אדמה, שמעלתו עדין חבויה היא, בבחינת 'בכח'. ובעבודתו ועמלו יוכל הוא להוציא את מעלתו ל'פועל'.
''מַה יִּתְרוֹן לָאָדָם'' זה בעמל ''שֶׁיַּעֲמֹל תַּחַת הַשָּׁמֶשׁ''.
העמל של עולם הטבע, לא הוא שיועיל להצמיח את המעלה והשלימות הנכספת, אין זה המישור הנכון שבו נחפש את מבוקשנו. האדמה מצמיחה פירות הראויות לה וה'אדם' מצמיח 'פירות' הראויים לו ואז נקרא שמו 'אדם'. ודוקא בבקשת המעלה הרוחנית יוכל להיות 'אדם' בשלימות - שמו נאה לו והוא נאה לשמו. עמל של ''תַּחַת הַשָּׁמֶשׁ'' משאיר את האדם שוה לבהמה והרי עיקר הטעם שנקרא שמו 'אדם' הוא מפני שביכלתו להתעלות ולהשיג יותר.
שם התואר 'אדם' מכריח אותנו להסיק ולהבין שמעלתנו באה דוקא בעמל שמעל לשמש ואין יתרון נוצר ב'אדם' שבנו ע''י עמל ש''תַּחַת הַשָּׁמֶשׁ''. דברים אלה אינם מעציבים, אלא מרוממים וממריצים. ''מַה יִּתְרוֹן לָאָדָם בְּכָל עֲמָלוֹ שֶׁיַּעֲמֹל תַּחַת הַשָּׁמֶשׁ''. אתה מסוגל ליותר!

סוכות
כתב ה'משך חכמה': בפסח ועצרת נזכר ''אֲשֶׁר יִבְחַר לְשַׁכֵּן שְׁמוֹ שָׁם'' (דברים יד כג) ובסוכות נאמר: ''אֲשֶׁר יִבְחַר'' ולא כתוב: ''לְשַׁכֵּן שְׁמוֹ שָׁם''. נראה טעמו, דבראש הפרשה כתיב: ''וְנִתַּצְתֶּם אֶת מִזְבְּחֹתָם וְשִׁבַּרְתֶּם אֶת מַצֵּבֹתָם וַאֲשֵׁרֵיהֶם תִּשְׂרְפוּן בָּאֵשׁ וּפְסִילֵי אֱלֹהֵיהֶם תְּגַדֵּעוּן וְאִבַּדְתֶּם אֶת שְׁמָם מִן הַמָּקוֹם הַהוּא לֹא תַעֲשׂוּן כֵּן לַה' אֱלֹקֵיכֶם כִּי אִם אֶל הַמָּקוֹם אֲשֶׁר יִבְחַר ה' אֱלֹקֵיכֶם מִכָּל שִׁבְטֵיכֶם לָשׂוּם אֶת שְׁמוֹ שָׁם לְשִׁכְנוֹ תִדְרְשׁוּ וּבָאתָ שָּׁמָּה'' (דברים יב ג ד ה) משום דענין עבודת כוכבים היה להוריד רוחניות הכוכבים אל הצורה המכוונת וכמבואר הכל בדברי הראב''ע, לכן אמר, כי במקדש לא נתכונו להוריד רוחניות שום משפיע רוחני או כוכב, לבד ה' יתברך ששכן שמו שם לשמו בלבד המיוחד. ובירושלמי פרק 'כל הצלמים' אמרו דהטועים בעבודת כוכבים, מודים דאין עבודת כוכבים שולט בים ולכך כל הכשפים נבדקין על המים משום שהמים באין מן הים ואין עבודת כוכבים שולט בו. ולכן בפסח ועצרת שנדונין על התבואה ועל פירות האילן, יש לטעות חלילה להוריד רוחניות ענין אחד זולת ה' יתברך לכן אמר: ''לְשַׁכֵּן שְׁמוֹ שָׁם''. שרק הקב''ה לבדו הא השליט ולא מסר ההשפעה לשום נברא זולתו, אבל בחג שנדונין על המים, בזה גם הטועים מודים שאין זה שייך לשום נברא ולשום משפיע זולת ה' יתברך לבדו. וכמו שאמר: ''הֲיֵשׁ בְּהַבְלֵי הַגּוֹיִם'' (ירמיה יד כב) מגשימים, שגם הם מודים שאין שום מבוא בטבע לגשמים ולכן הם יורדים בגבורה, לא הוצרך להזכיר ''לְשַׁכֵּן שְׁמוֹ שָׁם''.
ובעיקר מש''כ הגאון ר' מאיר שמחה 'שגם הגוים מודים שאין שום מבוא לטבע ולכן הם יורדים בגבורה', הדברים מפורשים בדברי הגר''א בספר 'אדרת אליהו' ריש פרשת 'וזאת הברכה' שכתב: 'והענין כי הגשמים אינן עפ''י הטבע כלל, כי כל הדברים שבעולם אומרים הפילוסופים שהוא עפ''י הטבע, אבל על הגשמים מודים שאינן עפ''י טבע כלל, כאשר אנו רואים שפעמים לא ירד כלל ופעמים ירד בכל יום ויום. ולכן נקרא 'גבורות גשמים' שבזה ניכר גבורות ה' יותר מכל הדברים'.

--------------------
חנוכה

"ונר חנוכה מצוותה משתשקע החמה" (שבת כא,ב).
ההתחברות עם הקב"ה, שנוצרת על-ידי מצוות הדלקת נר חנוכה, מביאה לידי כך "שתשקע החמה" – השקעת וביטול החמימות בענייני העולם. (הצמח צדק)

מצוותן משתשקע החמה
נרות חנוכה מלמדים אותנו שלושה דברים: "מצוותן משתשקע החמה" – אין להתרשם מהחושך הרוחני השורר בעולם, כי גם מעט אור של תורה ומצוותיה דוחה הרבה מהחושך, ומה גם אור הרבה; "מצווה להניחן על פתח ביתו מבחוץ" – יש להאיר גם את הרחוב באור היהדות; מספר הנרות מתרבה מיום ליום – הפצת היהדות צריכה להיעשות מתוך הוספה תמידית. (לקוטי שיחות)

מספר הנרות
הרבי ר' השיל, בהיותו ילד רך, הראה סימני חריפות וחכמה נפלאיה. פעם אחת בחנוכה אמר המלמד שלו לתלמידיו הקטנים, אם תעשו לי במהירות חשבון כמה נרות עם שמש אנו מדליקים בחנוכה, אשחרר אתכם מן החדר. תוך כדי דיבור אמר הילד הישל, אני יודע: ארבעים וארבעה. ויש לי סימוכין על זה מהפס' "הפח נשבר ואנחנו נמלטנו". פח- בגימטריא שמונים ושמונה, נשבר היינו המחצית – ארבעים וארבעה, ואנחנו נמלטנו – אנו חופשים לצאת מן החדר.

סביבון
הרה"ק בעל דמשק אליעזר זצ"ל, פעל כידוע, ללא ליאות לחיזוק הדת ולהצלת נפשות ברוחניות ובגשמיות. פעם אמר: מנהג ישראל לשחק בסביבון זעיר שעליו חקוקות האותיות ג'ש'נ'ה, שהן ראשי תיבות נ"ס ג"דול ה"יה ש"ם, לפרסומי ניסא. והדבר תמוה, כלום לא היה עדיף לרשום המילים אלו על שלטים גדולים מאירי עיניים ולתלותם בראשי חוצות, כדי לפרסם את הנס ביתר שאת? אלא מכאן, שמוטב שסביבון זעיר ואותיותיו בראשי תיבות, ובלבד שיסתובב ויפעל, על פני שלט ענק התלוי בקפאון. כשמסובבים ופועלים ואין שוקטים על השמרים, מחולל השי"ת ניסים (בעל דמשק אליעזר)

נרות משמאל, מדוע?
נשאלת השאלה: מדוע תיקנו חז"ל נר חנוכה משמאל? ואמרו חז"ל; 'מזוזה בימין, נרות חנוכה משמאל ובעל הבית עם טלית קטן באמצע. עליו נאמר 'והחוט המשולש לא במהרה ינתק' ('שבת' כב. ועי"ש במאירי). ותירץ על זה הג"ר יהודה צדקה זצ"ל בשם ר' דוד יונגרייז זצ"ל; "ידוע, שהמזוזה מטרתה לשמור על הבית מבחוץ, שלא יכנסו מזיקים. ונרות חנוכה מטרתם, להכניס ולשמור את אור התורה בבית ולסלק מהבית, את כל המזיקים וכל מיני דעות כפרניות. ואם כן יוצא; שנר חנוכה, מטרתו כמו המזוזה. אלא, שנרות חנוכה, תפקידם לסלק את הרוחות הרעות מהבית החוצה. ומזוזה, תפקידה לשמור, שלא יכנסו רוחות רעות מבחוץ לבית. ולכן תיקנו נרות חנוכה משמאל הנכנס, שהוא ימין היוצא. נמצא, שכל אחד הוא מימין לפי ענינו".

האור והאש
את מצוות הדלקת נר חנוכה אנו מקיימים באמצעות אור הנרות. כשהנר דולק יש בו שני פרטים: האש, והאור הבוקע ממנו.ויש לעיין מהו עיקר תוכן ומצוות הדלקת נרות חנוכה, האם ה"אש" או ה"אור". ישנן מצוות הקשורות באש, כגון "אש תמיד תוקד על המזבח לא תכבה", וישנן מצוות הקשורות באור, כמצוות נר שבת. כך שיש לחקור מהו מהותו של מצוות הדלקת נרות החנוכה.
ידועה מחלוקת בית שמאי ובית הלל באופן הדלקת נרות החנוכה, האם הינם "פוחת והולך", ביום הראשון מדליקים שמונה נרות, וביום השני שבע, עד שביום השמיני מדליקים נר אחד, כדעת בית שמאי. או שהם "מוסיף והולך", ביום הראשון מדליקים נר אחד, למחרת שני נרות, עד שביום השמיני מדליקים שמונה נרות.
בטעם מחלוקתם, מביאה הגמרא, שדעת בית שמאי היא "כפרי החג" – קרבנות הפרים שהיו מקריבים בימי חג הסוכות, שביום הראשון היו מקריבים ארבע עשר פרים, ביום השני שלושה עשר, ביום השלישי שנים עשר, וכן הלאה. ודעת בית הלל היא, כי "מעלין בקודש ואין מורידין". מיום ליום יש להעלות ולהוסיף בקודש.
ויש להבין, האם (מלבד הביטוי החיצוני גרידא של "פוחת והולך") יש קשר תוכני בין אופן הדלקת הנרות לדעת בית שמאי, שביום הראשון מדליקים שמונה ולמחרת פחות, לבין תוכן הקרבת פרי החג בחג הסוכות.
וכן לאידך, האם יש קשר תוכני בין הרעיון של "מעלין בקודש" (שלבטח בית שמאי לא חולקים על עצם המושג הזה, ולבטח רעיון זה שייך גם למצוות נוספות, מלבד נר חנוכה), לבין דעת בית הלל שביום הראשון מדליקין נר אחד, ולמחרת שני נרות וכו'.
אש ואור שונים בתוכנם, ואפילו הינם הפכיים במהותם.
"אש" ענינו כילוי וביעור. לכלות את החומר הגשמי. לבטל את מהותו ולהפוך אותו לעפר ואפר.
"אור" ענינו להאיר את העולם, גם את הגשמי והחומרי. לגלות בתוך המקום החשוך את היופי שיש בו, דבר שלא ניתן היה לראותו ללא האור.
כשהאדם רוצה להתמודד עם העולם הגשמי והחומרי, ולהתעלות לעולם ולדרגא גבוהה של קדושה, יש בפניו שני אפשרויות ודרכים לעשות זאת:
דרך אחת, להלחם עם הרע, להתמודד עם הרע, לכלות ולשרוף אותו, ואז בסופו של דבר תגיע אל הטוב. גישה זו טוענת שאי אפשר לו לאדם להתעלות לקדושה מבלי שכילה את הרע שבו או שבסביבתו.
הדרך השניה היא, להתחיל להאיר, לא להתמודד עם הרע, אלא לעסוק עם הטוב. אמנם בתחילה זה יהיה אור קטן, אבל אט אט האור ידחה את החושך, הטוב את הרע, עד שבסופו של דבר הוא עצמו, והעולם, יהיה מואר.
כשאתה רוצה ללכת בדרך הראשונה, כשאתה רוצה לכלות את הרע כדי להגיע בסופו של דבר אל הטוב, עליך להתמודד מול כל הרע, וכך לאט לאט לבער אותו, ומיום ליום העבודה נהיית קלה יותר, ככל שהזמן עובר אתה – אתה מתעסק עם פחות רע ופחות רע, עד שבסופו של דבר תכלה אותו לגמרי.
אולם כשאתה רוצה ללכת בדרך השניה, אתה מתחיל עם אור קטן, ולאחר מכן מאיר חלק נוסף, וכך אט אט, אתה "כובש" עוד חלקים חשוכים ומאיר אותם, עד שבסופו של דבר תאיר את העולם כולו.
דרך אחת הינה "אש", ביעור וכילוי הרע מכל וכל. והדרך השניה היא "אור", להאיר אט אט את העולם.

התמודדות
בימי המלחמה של ימי החנוכה התמודד עם ישראל בשני הדרכים.
הוא נלחם מלחמה מול הרע, מלחמה לביעור הרע, הן מול היוונים והן מול המתייוונים. והוא גם בסופו של דבר "באו בניך לדביר בתיך ופינו את היכליך וטיהרו את מקדשך והדליקו נרות בחצרות קדשך" – פעלו בדרך של אור, האירו את העולם באור התורה והמצוה.
הם פעלו הן באופן של "אש" של כליון וביעור הרע, והן באופן של "אור", להאיר את העולם.
וזוהי מחלוקתם של בית שמאי ובית הלל, מהו הדגש של הדלקת נרות החנוכה. האם ה"אור", כדעת בית הלל, או ה"אש", כדעת בית שמאי.
האם מהותו של חג הוא "אש", "פוחת והולך", נלחמים מול הרע, ומתמודדים מול כל מהותו של הרע, ואט אט המלחמה מולו פוחתת והולכת, ובגישה זו - "ביום הראשון מדליק שמונה", ביום השני שבע, וכן הלאה –
או שמהות החג היא "אור", "מוסיף והולך". התפקיד הוא להאיר. תחילה אמנם נר אחד קטן, אבל אט אט נאיר את העולם כולו, ובשיטה זו - "ביום הראשון מדליק נר אחד", למחרת שניים, וכן הלאה.

"פרי החג"
"פרי החג" מסמלים את שבעים אומות העולם, את הרע שבעולם. וההתמודדות איתם, היא התמודדות מול הרע.
כדי למגר ולהכניע את הרע של שבעים האומות, הגישה היא לעסוק כנגד כל הרע, וצעד אחר צעד יש לעסוק פחות ופחות עם הרע. "פוחת והולך".
זו הגישה של בית שמאי, הנוקטת בשיטה של חומרא, של כילוי הרע וביעורו, זו הגישה של "אש", ולכן פרי החג ונרות חנוכה (בגישת ה"אש") הינם זהים במהותם ותוכנם.
"מעלין בקודש" מבטא את הרעיון של לעסוק בקודש, באור, להתעלות אט אט בעולם של קדושה, ולא לעסוק עם הרע.
וזו הגישה של בית הלל, וזה תוכנו של ה"אור", של חג החנוכה, ושל הגישה של "מעלין בקודש". מוסיף והולך ואור.
וההלכה, כבית הלל.

מלחמה על התורה
המלחמה של יון היתה על התורה, "להשכיחם תורתך ולהעבירם מחוקי רצונך". והנה אמרו חז"ל שבתחילה גזרו היוונים על שמירת שבת, ראש-חודש וברית-מילה. שלש מצוות אלו ניתנו לישראל עוד לפני מתן-תורה בהר סיני – שבת ניתנה במרה, קידוש החודש ניתן במצרים וברית-המילה ניתנה לאברהם אבינו ע"ה. לכן כשרצו היוונים לנתק את ישראל מן התורה, פגעו בראשונה במצוות אלו שהן "הקדמות של תורה".
שעבוד מלכות יון נקרא בדברי חז"ל "גלות יון". ומדוע? והרי ישראל לא גלו אז מארצם כמו בשאר הגלויות? אלא שישראל בלי תורה אינם ישראל, כדברי רבינו סעדיה גאון "שאומתנו בני ישראל אינה אומה אלא בתורתה" (אמו"ד ג), וכאשר רצו היוונים להפריד את ישראל מן התורה והאמונה – זוהי גלות נוראה.
הניתוק מן התורה הוא ניתוק מהקב"ה נותן התורה. וכן כתב האבודרהם שהנוסח "להשכיחם תורתך" הוא על-שם הפסוק (ירמיה כג) "להשכיח את עמי שמי" – דהיינו שהתורה היא שֵם ה', קודשא-בריך-הוא ואורייתא חד הוא, ושכחת התורה היא שכחת ה' ח"ו.
ולעומת הגזירה של היוונים, היה הנס של חנוכה מעין מתן-תורה חדש. זהו הכח המיוחד של התורה שהתגלה בבית שני, "זיוה של תורה" שהיא אור השכינה השורה בישראל.
מרן הגאון הרב אברהם שפירא שליט"א (על-פי שיחה לחנוכה)

הבוטחים בשמך באמת
כאשר עמדה מלכות יון הרשעה על ישראל, היה נראה בדרך הטבע כי עם ישראל אבוד ח"ו. למלחמה עם היוונים לא היה שום סיכוי טבעי; יון היתה ממלכה אדירה ואנשיה גבורים מלומדי מלחמה, וכנגדם היו החשמונאים קומץ יחידי סגולה, ומה טעם לצאת למלחמה אבודה מראש? באופן טבעי לא נותר להם אלא להתייאש.
אכן הקב"ה נתן רוח של חיזוק ובטחון בכהני בית חשמונאי שלא יתייאשו, ויחידי הסגולה שנותרו בישראל התחזקו בבטחון בה' יתברך שהוא אב הרחמן ולא יטוש את עמו, ובכח הבטחון יצאו להלחם ביוונים. ואמנם אין סומכין על הנס, אבל הכהנים החשמונאים היו בטוחים בישועה בבטחון אמיתי ושלם, שכן כאשר ראו את מצבו של עם ישראל שאינו יכול להמשך כך, ממילא היו בטוחים שהקב"ה יעזור להם, שהרי לא יתכן שהקב"ה יעזוב את עם ישראל לאבדון ח"ו. לכן יצאו למלחמה, לא על-מנת לההרג, אלא מתוך שהיו בוטחים בשמך באמת שהקב"ה לבטח יושיעם.
מקור הבטחון הוא שמעורר לבו להרגיש את אהבת השי"ת אליו, וכאשר יהודי מעורר את תוקף האהבה שה' אוהב אותו אע"פ שאינו הגון ואינו כדאי – כך מתעוררים עליו מלמעלה רחמי ה' ואהבתו להושיעו. כוח הבטחון הוא דרך שהשאיר הקב"ה ליהודי להמשיך כוחות על טבעיים בשעה שכל הדרכים הטבעיות נעולות בפניו. וכן היה בימי החשמונאים, שעל-ידי הבטחון שעוררו מלמטה בצאתם למלחמה, המשיכו נצחון למעלה מן הטבע. כי אין דבר העומד נגד כוח הבטחון. וכח הבטחון הוא שממשיך את אורו של משיח, שכן הגאולה העתידה צריכה להיות נמשכת באתערותא דלתתא על-ידי בטחון בה'.
האדמו"ר מסלונים זצ"ל, מתוך "נתיבות שלום"

נס השמן ונס הנצחון
ידועה הקושיא מדוע בגמרא בטעם קביעת הימים להלל והודאה, לא נזכר נס הנצחון על היוונים, רק נס השמן, ואילו בנוסח "על הניסים", בתפילה ובברכת-המזון, מוזכר רק נס הנצחון?
ונראה לפרש על פי דברי הרמב"ן שעל-ידי הניסים הגלויים מודה האדם גם בניסים הנסתרים, "שאין לאדם חלק בתורת משה רבינו עד שנאמין בכל דברינו ומקרינו שכולם נסים אין בהם טבע ומנהגו של עולם" (רמב"ן שמות יג,טו).
והנה, על נס פך-השמן לא יוכל שום בר דעת להכחיש שהיה זה נס גלוי, אבל נס המלחמה והנצחון יכול מתעקש וחכם בעיניו לומר "כוחי ועוצם ידי עשה לי את החיל הזה". אלא שמנס פך-השמן הגלוי לומדים אנו על הנס הנסתר של הנצחון. ולכן במצות הנרות שהן להאיר לרשות-הרבים, לפרסומי ניסא גם למי שעדיין אינו מאמיןם שכל מעשינו הכל בהשגחה פרטית – צריך להזכיר את נס פך השמן (ולכן בגמרא נזכר רק נס זה). אבל בברכת הודאה שבתפילה, מי שכבר עומד ומתפלל לפני ה' הריהו מאמין בניסים הנסתרים ויש לו חלק בתורת משה – ולכן הוא בא להודות על הנס הנפלא של הניצחון, של "מסרת גבורים ביד חלשים".
ר' שמואל מסוכצ'וב, בעל "שם משמואל" (על-פי "נאות הדשא")

עץ יוסף ועץ יהודה
המחלוקת בין יוסף ואחיו, ובפרט בין יוסף ויהודה, נבעה ממחלוקת עקרונית בהנהגת עם ישראל. יוסף סבר שיעודו של עם ישראל הוא ללמד גם לאומות-העולם את דרך ה', להביא את הקדושה גם אל הגויים. ואילו יהודה ואחיו סברו שעם ישראל צריך לעסוק רק בבניין הקדושה בתוכו פנימה, "עם לבדד ישכון".
כאשר היה המשכן בשילה, בחלקו של יוסף, היה ניתן לאכול קודשים בכל מקום שבו רואים את המשכן – כשיטת יוסף שעלינו להפיץ את הקדושה כלפי חוץ. אולם בבית-המקדש בירושלים, בחלקו של יהודה, ניתן לאכול קודשים רק בתוך המחיצות, בתוך חומות ישראל, כשיטת יהודה שעל קדושת ישראל להיות מוגדרת בגבולות ברורים ונפרדת מן העמים.
האחים טענו בצדק ששיטת יוסף מסוכנת לכללות ישראל וקיומו, בהיותה עלולה להביא להתבוללות. במחלוקת זו התבלטו במיוחד שמעון ולוי, הם המקנאים על קדושת ישראל ורגישים לסכנת הטמיעה, שעל-כן מסרו נפשם על כבוד דינה אחותם, וגם כעת חרדו מפני הסכנה בשיטת יוסף. לבסוף הציע יהודה "לכו ונמכרנו לישמעאלים ונראה מה יהיו חלומותיו" – נראה כיצד יצליח בהיותו בין העמים…
פרשיות יוסף ואחיו נקראות בתקופת חנוכה, והדברים קשורים זה לזה. היוונים "פרצו חומות מגדלי", רצו שישראל יתבוללו בעמים, ושתורת ישראל אף היא תחשב כשאר החכמות. על כן אמרו היוונים לישראל: "כתבו לכם על קרן השור שאין לכם חלק באלוקי ישראל". שור רומז ליוסף הצדיק – "בכור שורו הדר לו" – והיוונים רצו להתלות בשיטת יוסף, אך לא הבינו שיוסף התכוון שישראל יהיו מורי דרך להכרת אלוקי-ישראל, ולא חלילה להשכיח שם אלוקים.
הנצחון על היוונים בא על-ידי שבט לוי, הלמוד להלחם נגד ההתבוללות, ובמיוחד על-ידי הכהנים, שנבדלים בתוך בני ישראל לקדושה, שמכוחם ניתן להעמיד מחדש את הקדושה הנפרדת מן העמים. זהו גם התוכן של נס פך השמן, שבכדי להדליק את נר ישראל העומד בסכנה צריך למצוא את פך השמן שחתום בחותמו של הכהן הגדול ושיד נכרים לא שלטה בו.
בגאולה הקרובה אנו מובטחים שיוסף ויהודה יתחברו כאחד, כדבר ה' ביד יחזקאל הנביא: "הִנֵּה אֲנִי לֹקֵחַ אֶת עֵץ יוֹסֵף אֲשֶׁר בְּיַד אֶפְרַיִם וְשִׁבְטֵי יִשְׂרָאֵל חֲבֵרָיו וְנָתַתִּי אוֹתָם עָלָיו אֶת עֵץ יְהוּדָה וַעֲשִׂיתִם לְעֵץ אֶחָד וְהָיוּ אֶחָד בְּיָדִי". העמים ירצו להתחבר אל הקדושה, אך יבינו שקדושת ישראל צריכה להיות נפרדת ומוגדרת ורק אז יוכלו הם להנות מקדושת בית ישראל. ועם התעלות העולם יהיו כל ישראל ככהנים הקדושים, "ואתם תהיו לי ממלכת כהנים וגוי קדוש".  
(מעובד על-פי "שמועות ראיה")


חינוך לישראל
לכאורה, מה הצורך בנס פך השמן? והרי כשאין לנו אפשרות לקיים את המצוה, אנו פטורים ממנה לגמרי, "אונס רחמנא פטריה"!
אלא שעיקר כוונת היוונים היתה "להשכיחם תורתך" ואמרו לישראל "כתבו לכם על חלק השור שאין לכם חלק באלוקי ישראל". וישראל טעו לחשוב שמא באמת אין הקב"ה חפץ במעשיהם. לכן המציא להם הקב"ה פך שמן טהור אפילו כשהיו פטורים מצד הדין מן המצוה, ובנס זה הראה להם שחפץ במעשיהם.
לכן קוראים לימים הללו חנוכה – כמו שמחנכים את הקטן במצוות, למרות שאינו בר-חיובא, ורק שידע מה לעשות לאחר שיתחייב, כך ממש בנס זה חינך הקב"ה את ישראל כשהיו פטורים, כדי שידעו מזה על כל המצוות שחייבים בהם כמה חפץ ה' במעשיהם.
[הרבי מקוצק זי"ע]


הזמן המהודר
מהו הזמן המהודר להדלקה? על-כך כותב הגרב"צ שליט"א: "הנה המנהג הוא להדליק בתחילת השקיעה. אולם הרב אלישיב זצ"ל מאַחֵר את הדלקת נרות חנוכה כעשר דקות לאחר זמן השקיעה המודפס בלוחות. מפני שאין אנו בקיאים בדיוק מתי היא שקיעת החמה ושמא עדיין איננה שקיעת החמה, וכך הוא מורה לכל השואלים אותו".
"בפעם אחרת אמר לי הרב אלישיב זצ"ל: הגר"א (רס"א, ב') הכריע כדעת הגאונים דצאה"כ הוא זמן שלשת רבעי מיל לאחר השקיעה, וא"כ לדבריהם שלש עשרה וחצי דקות לאחר שקיעת החמה במוצאי שבת מותר כבר לעשות מלאכה. האם יעלה על דעת מאן דהו לעשות מלאכה בשעה זו?! אלא שחוששים שאיננו יודעים מתי הוא בדיוק זמן שקיעת החמה".
בספר גם מובאת דעתו של הרב אלישיב זצ"ל לגבי הדלקה מוקדמת מדי: "והרבה טועים בזה כשנאלצים ללכת לאירוע וכדומה ועליהם להקדים ולהדליק קודם השקיעה ומדליקים כבר בפלג המנחה. מפני שסבורים שכיון שבלאו הכי מדליקים קודם 'שתשקע החמה', אין הבדל כמה קודם שקיעה. וזו טעות. דבוודאי סמוך לשקיעה אין בכלל 'אין מקדימים', ועדיף בהרבה על הדלקה מפלג המנחה".
[פניני חנוכה - הרב אלישיב זצ"ל]
 
מקום ההדלקה
בפרק 'מקום ההדלקה', כותב הגרב"צ קוק שליט"א: רבים הם השואלים היכן עליהם להדליק והיכן הוא פתח החצר שלהם וכיו"ב. וגם כמה וכמה צורות תבנית בתים, מעשה ידי אמן שבנו בגבס, הביאו לפני הרב אלישיב זצ"ל שיפסוק היכן מקום ההדלקה.
הרב אלישיב זצ"ל רגיל לומר שכדי להשיב בענין זה צריך לראות את הבית ואת הפתח בעיניים. אני זכיתי שנעתר לעבור דרך ביתי, ולהראות לי היכן מקום ההדלקה. ביודעי כמה מייקר הרב אלישיב זצ"ל כל רגע מזמנו, נרגש הנני מאוד ממסירותו זאת. כמובן שלהעלות על הכתב דברים אלו זהו בלתי אפשרי, ולכן כתבתי מעט. והרוצה יבוא ויראה בעיניו וממנו יקיש למקומות נוספים.
[פניני חנוכה - הרב אלישיב זצ"ל]
 
זמן עדיף מכלי כסף
בפרק 'במה מדליקין' מובאת השאלה הבאה, המצויה בהרבה בתים: ב'חסד לאברהם' מביא שיש הידור להדליק בחנוכייה מכסף. השאלה היא מה להעדיף במקרה הבא: יש לו כוס זכוכית שמכילה הרבה שמן שיכול לדלוק עד שתכלה רגל שבשוק בימינו, ומצד שני, מנורת כסף, אולם בית הקיבול שלה קטן יותר ואינו מחזיק שמן כדי לדלוק זמן רב כמו בכוסות הזכוכית?
תשובת הרב אלישיב זצ"ל: עדיף ההידור שדולק זמן רב יותר מאשר ההידור בכלי כסף. והוסיף: אם בכלים שמדליק בהם יש הידור על הידור, כל שכן בשמן יש דרגות רבות של הידור על הידור.
[פניני חנוכה - הרב אלישיב זצ"ל]
 
"כל המצוות זה ביטול תורה"
מעשה בישיבה בה לא היה לתלמידים פנימייה ללון בה והיו צריכים לשוב לביתם כדי להדליק נרות חנוכה בבית הוריהם.
ראש הישיבה התלבט מה לעשות שכן חשש שאם יאלצו ללכת לביתם בזמן ההדלקה, באמצע הסדרים ייגרם ביטול תורה גדול עד שיחזרו. ופנה לשאול אם לא עדיף שיישארו בישיבה ואביהם ידליק עבורם,
ענה הרב אלישיב זצ"ל: "זה מחליש את קיום המצווה אצלם. כאילו שאפשר לבטל מצווה בשביל לימוד תורה. זה לא חינוכי! זה לא כל-כך חלק! הרושם (של התלמידים) יהיה שלא צריך להתחשב עם קיום המצווה".
והוסיף: "הלא כל מצות הדלקת נר חנוכה היא ביטול תורה, כל המצוות זה הרי ביטול תורה בעצם, וצריך לבטל תורה בשביל לקיים מצוות".
[פניני חנוכה - הרב אלישיב זצ"ל]

רמז לגאולה
למה נקבעה מצות נר חנוכה אצל הפתח? לרמז; כי ימי חנוכה, הם פתח והתחלה לגאולה שתבוא במהרה בימינו. ('שפת אמת')

חקיינות
בחצרו של הרבי מרדומסק, בעל 'תפארת שלמה', היה חסיד זקן ופקח; פעם הבחין אותו חסיד, באברך פלוני, שהוא מחקה בתפילתו, את תנועותיו של הרבי. נגש אליו ולחש לו לתוך אזנו: "להוי ידוע לך, שאתה ראוי לשחיטה". נבהל האברך ונכנס מהר אל הרבי, לספר לו, את אשר אמר לו החסיד הזקן המפורסם. כששאל הרבי את החסיד לכונת דבריו, השיב לו החסיד: "בצואת ר' יהודה החסיד נאמר; "כי תרנגולת הקוראת כמו תרנגול, יש לשחטה. וטעמו של דבר הוא; בשלמא התרנגול, בשעה שצורב לו תחת כנפיו, מוכרח הוא לקרוא. אבל את, התרנגולת, שאין לך צריבה תחת כנפיך, מה לך כי תקראי? אין זאת אלא, שאת סתם חקיינית. ולכן, ראויה את לשחיטה". "ממילא" סיים החסיד את דבריו: "אם הרבי מצעק ועושה תנועות בתפילתו, הרי זה משום שצורבת בו ההתלהבות דקדושה. אבל אתה, אברך צעיר, שאין בך כל צריבה. מה לך מצעק ועושה תנועות? אין זאת, אלא שאתה סתם חקיין. ויש לעשות בך, מה שעושים בתרנגולת הקוראת".


מת מצוה של החזון איש
דרכו של מרן ה'חזון איש' זצ"ל, היתה לזרז כל אחד, ללמוד בכל עת מצוא; אך ביותר היה מזרז, ללמוד בשעות שיש בהן רפיון. וספר הרב דוד פרנקל ז"ל, שפעם אחת, בערב שבת חנוכה, אחר תפילת מנחה, פנה אליו ה'חזון איש' ואמר לו: "דוד, בוא ונשב עכשו ללמוד, כי זמן זה, הינו בבחינת; 'מת מצוה', משום שעכשו בני אדם טרודים בהכנת נרות חנוכה והטבתן".

השפעה של בקבוק לתינוק
מלכות יון הרשעה גזרה על ישראל הקדושים; 'כתבו לכם על קרן השור, שאין לכם חלק באלקי ישראל' ('ירושלמי' 'חגיגה' יא). ומפרשים; מדוע בקשה מלכות יון, לכתוב דוקא על קרן השור, דברי בלע וכפירה? כיון שבאותם ימים, היו משקים את התנוקות ע"י קרן השור. והוא היה כעין בקבוק שתיה. רצו היונים להחדיר כפירה בתינוקות, בידעם; ש'אם אין גדיים, אין תישים' ('ילקו"ש' 'אסתר' א). ('דרשות למועדים')

אור רוחני
שואל הרב צדקה זצ"ל: "מדוע לא קבעו, אכילה ושתיה בחנוכה? הרי סוף סוף, גם הגוף היה בסכנה, הרי נלחמו מועטים נגד המרובים. ובחסדי ה' נצחום. אמנם, היו ג"כ גזירות רוחניות. ועליהן עשו זכר, בהדלקת הנרות, אך מדוע לא עשו שום זכר לנצחון, באכילה ושתיה"? ומפרש: "מפני שחששו שמא במשך הזמן ישכח העיקר, שהוא הנס הרוחני. וישאר רק זכר לנס הגופני באכילה ושתיה. והרי עיקר נס חנוכה הוא רוחני, יותר מאשר גשמי. ובכדי שיבינו הכל, כי הרוחניות, היא שדחפה את החשמונאים למלחמה. ובכדי שלא ישכח הדבר, עקרו את החמרי לגמרי ועשו אותו רוחני בלבד, בהדלקת הנרות, כדי שכל אחד ידליק בלבו ובלב אנשי ביתו, את ה'אור הרוחני'. וזוהי מצות חנוכה; 'איש וביתו' ('שבת' כא).
----------------
עשרה בטבת


מהות היום
עשרה בטבת הוא אחד מארבעת צומות החורבן שקבעו חז"ל בעקבות חורבן בית ראשון. ביום זה החל נבוכדנצר מלך בבל את המצור על ירושלים, מצור זה עתיד להימשך כשנה וחצי בסופה, ב-ט' באב, נחרב הבית. במהלך תקופה זו התדרדר המצב בעיר באיטיות אך בעקביות עד להיווצרותה של הקטסטרופה הטוטאלית שמתוארת במגילת איכה. סיפור המצור מתואר במספר מקבילות בתנ"ך, הבסיסית שבהן במלכים ב, כה, א:
"וַיְהִי בִשְׁנַת הַתְּשִׁיעִית לְמָלְכוֹ בַּחֹדֶשׁ הָעֲשִׂירִי בֶּעָשׂוֹר לַחֹדֶשׁ בָּא נְבֻכַדְנֶאצַּר מֶלֶךְ בָּבֶל הוּא וְכָל חֵילוֹ עַל יְרוּשָׁלִַם וַיִּחַן עָלֶיהָ וַיִּבְנוּ עָלֶיהָ דָּיֵק סָבִיב: וַתָּבֹא הָעִיר בַּמָּצוֹר עַד עַשְׁתֵּי עֶשְׂרֵה שָׁנָה לַמֶּלֶךְ צִדְקִיָּהוּ: בְּתִשְׁעָה לַחֹדֶשׁ וַיֶּחֱזַק הָרָעָב בָּעִיר וְלֹא הָיָה לֶחֶם לְעַם הָאָרֶץ:"
מאוחר יותר חיברו חז"ל לעשרה בטבת שני אירועים נוספים שהתרחשו בסמוך לו: מותו של עזרא הסופר- מי שקומם את הריסות ממלכת יהודה אחרי שבעים שנות גלות והביא לבניית בית שני. וכן תרגום התורה ליוונית בימי מלכות יוון.
הרבנות הראשית לישראל קבעה את יום עשרה בטבת גם כיום הקדיש הכללי- יום זיכרון ליהודים שנרצחו על-ידי הנאצים ותאריך מותם לא ידוע.
עשרה בטבת הוא יום צום המתחיל מן הזריחה ונמשך עד לשקיעה. מיקומו בעונת החורף בה הימים קצרים יותר הופך אותו לצום הקצר בשנה.
המסר של עשרה בטבת הוא מסר מורכב למדי והוא קשור במסרים הכוללים של צומות החורבן שהרעיון הכללי המנחה אותם הוא "מפני חטאינו גלינו מארצנו". יום צום זה נועד לעורר את הציבור לתשובה ולהזכיר את עובדת חורבנו של הבית שעומדת בעינה.
העצירה על נקודת הזמן הזו, בראשית המצור, מעניינת במיוחד מאחר ובמציאות של ממלכת יהודה לא הייתה ברורה די הצורך המשמעות של עשרה בטבת. הנקודה בה הכל התחיל הייתה נקודה בה עדין לא היה ברור איך הכל ייגמר. נראה כי הבחירה של חז"ל לציין את נקודת ההתחלה נועדה גם לרמז על אופציית התשובה שתמיד ניתנת למימוש, אך לא מומשה במקרה זה למרות התראותיהם של הנביאים ובראשם ירמיהו.
החיבור בין תחילת החורבן הלאומי של בית המקדש, לבין החורבן הלאומי הגדול של דורנו- השואה, הוא יותר ממתבקש. במידה רבה ניתן לומר כי הדרך שהחלה בעשרה בטבת הגיעה אל קיצה הטראגי בשואה הנוראית של יהודי אירופה ובחורבן ממנו העם היהודי לא התאושש עד היום.
ביום עשרה בטבת שנת תש"ל השלימה עיריית ירושלים את שיפוצה של חומת העיר העתיקה לאחר שנים של הזנחה תחת הכיבוש הירדני ולאחר שנפגעה במהלך קרבות מלחמת ששת-הימים. נקודה מינורית שאולי יש בה לסמל רעיון גדול: התקווה שיום זה, כמו שאר צומות החורבן, יהפוך מיום אבל ליום טוב.

עשרה בטבת
בעשרה בטבת תקנו צום, מפני שבאותו יום בא נבוכדנאצר מלך בבל עם חילותיו לצור על ירושלים, וממצור זה התחילה הפורענות שנסתיימה בחורבן בית המקדש הראשון וגלות השכינה. ואמנם בימי בית שני המצור התחיל בתאריך אחר, מכל מקום תחילת חורבן בית המקדש ומלכות ישראל היתה בעשרה בטבת.

מיתת עזרא הסופר ותרגום התורה ליוונית 
כיוון שכבר נקבע צום בעשרה בטבת, נצטרפו לעניינו של הצום עוד שני מאורעות מצערים שחלו סמוך לאותו יום, מיתת עזרא הסופר בט' בטבת, ותרגום התורה ליוונית בח' בטבת. ואף הרבנות הראשית הוסיפה ותקנה, שיום זה יהיה יום הקדיש הכללי לכל קדושי השואה שלא נודע יום פטירתם.
על עזרא הסופר אמרו חכמים, שהיה ראוי שתנתן התורה על ידו אלא שקדמו משה רבינו (סנהדרין כא, ב). הרי שהוא שני למשה. עזרא הסופר תיקן עשר תקנות יסודיות (ב"ק פב, א), ובזה הוא פתח את המסורת של חכמי התורה שבעל פה. עוד אמרו חז"ל, כי עזרא הסופר שעלה מבבל להקים את בית המקדש השני הוא הנביא מלאכי (מגילה טו, א). כלומר, מצד אחד הוא אחרון הנביאים השייכים לתורה שבכתב, ומצד שני הוא ראשון חכמי התורה שבעל פה. נמצא שהוא גדול ישראל המשמש חוליית מעבר בין התורה שבכתב לתורה שבעל פה. ואף הוא כמשה דאג לכלל ישראל, ונשא בעול הנהגתם, והיה ממנהיגי העלייה מבבל ומבוני בית המקדש השני.
לאחר מכן, בימי מלכות יוון, נגזרה על ישראל גזירה קשה: לתרגם את התורה ליוונית. והיה יום זה קשה לישראל כיום שנעשה בו העגל, שכן התורה שייכת לישראל, ובתרגומה ליוונית נטשטש יחודה והחלה להיתפש כדבר שכל אדם רשאי למשמש בו. והיה זה ביום ח' בטבת, וירד חושך לעולם שלושה ימים. ולכן בצום עשרה בטבת אנו מזכירים גם את האירוע המצער הזה.

התיקונים הראויים לעשרה בטבת 
אמר הרב צבי יהודה קוק זצ"ל, שיש לתקן בעשרה בטבת שלושה עניינים אלו. א) לעומת המצור על ירושלים – לחזק את חומות ירושלים ולבנות את הארץ ברוח ובחומר. ב) לעומת מיתת עזרא, יש להגדיל תורה ולהאדירה תוך עיסוק בקיבוץ גלויות כדרכו של עזרא הסופר. ג) לעומת תרגום התורה ליוונית, יש להבריא את הרוח והתרבות הישראלית המקורית, ולעקור ממנה את הרוחות הרעות שדבקו בה במשך הגלות ושלטון הגויים.

הלקח של עשרה בטבת
"יש שם ימים שכל ישראל מתענים בהם מפני הצרות שאירעו בהן כדי לעורר הלבבות לפתוח דרכי תשובה... וארבעה ימי הצומות האלו הרי הם מפורשים בקבלה, צום הרביעי וצום החמישי...וצום השביעי...וצום העשירי... זה עשרה בטבת שהוא בחודש העשירי" (רמב"ם הל' תענית פ"ה).
מיוחד הוא יום צום העשירי – עשרה בטבת , משאר הצומות המפורשים בנביא זכריה.
מיוחד הוא בזה שהוא לבדו יכול לחול לפי הלוח העברי ביום שישי, ואז אנו מתענים ונכנסים בצום לשבת. מיוחד הוא צום העשירי בחומרתו, עד אשר כתב אחד מהראשונים, ר' דוד אבודרהם "שאם היה חל בשבת לא היו יכולים לדחותו ליום אחר מפני שנאמר בו "בעצם היום הזה" כמו ביום הכיפורים"  ומיוחד הוא הצום שדווקא בו בחרה הרבנות הראשית כיום הקדיש הכללי לזכר הנהרגים על קידוש השם בשואה.
נשאלת השאלה במה שונה עשרה בטבת משאר הצומות: האם יום בו החל המצור על ירושלים חמור יותר מיום שנחרב בו בית מקדשינו, שהרי שלדעת כולם אם חל ט' באב בשבת - הוא נדחה ליום ראשון? (אמנם, דברי האבודרהם לא נפסקו להלכה אולם עלינו לברר מה הייתה ההוא אמינא שכן ידחה שבת?)
ועוד  יש להבין מדוע נבחר דווקא עשרה בטבת לציין את השואה? מה הקשר בין שני אירועים אלו?
נראה שיש שוני מהותי בין י' בטבת לשאר הצומות, באשר לקביעת התאריך.
המנחת חינוך טוען ששני שלבים היו בקביעת תאריכי הצומות. א' – קביעת החודש בו יחול הצום ע"י הנביאים. ב. קביעת היום בחודש ע"י חכמים.  להפתעתנו נראה כי ג' הצומות נקבעו לאו דווקא בתאריך המדוייק שאירעו: א. גדליה בן אחיקם נרצח בא' תשרי ואנו צמים בג' בתשרי. ב. החומה בבית ראשון הובקעה בט' בתמוז ואנו צמים בי"ז בתמוז, זמן  בקיעת החומה בבית שני. ג. בית המקדש עיקרו נשרף בי' באב ואנו צמים בט' בחודש.
הצום היחיד שנקבע ביום שבו אירע הדבר הוא י' בטבת, "סמך מלך בבל אל ירושלים בעצם היום הזה". על כן אם חל אחד הצומות בשבת, יש לדחותו שהרי ממילא הוא אינו מתקיים במועד הפורענות המדויק ואילו י' בטבת אם נדחה אותו הרי ביטלנו את עצם הצום, שהרי מהותו הוא קיומו במועדו!!!
הדיוק בתאריך של תחילת הפורענות, יום בו החל המצור, בא לחדד לנו את חשיבות ההתמקדות בתחילת האירועים, בבחינת "סוף מעשה במחשבה תחילה" וזהו גם הקשר ליום הקדיש הכללי.
בנוהג שבעולם, כשקורים אסונות חלילה, טבע האדם הוא לא להתעורר לחשבון נפש אלא להמשיך את חיי השיגרה עד אשר מגיע אסון גדול שממנו אדם אינו יכול להתעלם וכמו אצל האדם הפרטי כך דרכה של האומה.
מן הסתם כאשר החל המצור על ירושלים, לא ראו ביהודה את גודל האסון העתיד להתרחש והחיים המשיכו כרגיל עד אשר הובקעה החומה. כך גם בדורנו, עם עלייתו של הנאצי, צורר היהודים לשלטון, האסון עדיין לא הורגש ממש עד אשר החל מסע ההשמדה. 
זה הלקח של עשרה בטבת: המיקוד המדויק להתחלת האירועים מכוון אותנו להיות רגישים יותר ולשים הדברים על לב. מיד כשמתחילה צרה גם אם במבט ראשון נראה שהיא עתידה לעבור מן העולם, חובתנו לעשות חשבון נפש ולצפות את העתיד.

צום שמיני ותשיעי בטבת
בעוד שלגבי עשרה בטבת הדברים ברורים וידועים לכל כמפורש בנביא וגם בספרי הפוסקים מדוע מתענים, הרי שלגבי שמונה ותשעה בטבת אין הדברים ידועים כ"כ, וע"כ ביריעה הקצרה שלפנינו נשתדל בעז"ה להביא בקצרה מה שאירע בימים הללו.
כתב השו"ע: אלו הימים שאירעו בהם צרות לאבותינו וראוי להתענות בהם וכו' באחד בניסן מתו בני אהרן, בעשרה בו מתה מרים ונסתלק הבאר וכו', בח' בטבת נכתבה התורה יונית בימי תלמי המלך והיה חושך בעולם ג' ימים,
בחודש טבת שלוש תעניות זו אחר זו. על שלוש פורעניות שבאו על ישראל שמיני, תשיעי, ועשירי בטבת, התעניות של ח' וט' נקראים תעניות צדיקים ואין מתענים בהם אלא יחידים בלבד, ואילו התעניות של עשרה בטבת תענית לכל הציבור.
ב-ח' בטבת תענית צדיקים, שבו תורגמה התורה ליוונית על פי גזירת תלמי מלך יון. והיה אותו היום קשה לישראל כיום שנעשה בו העגל לפי שלא היתה יכולה להתרגם כל צרכה. ואותו היום שגמרו כל שבעים ושנים הזקנים לתרגם את התורה ליוונית. יום ח' בטבת היה, והיה זה יום קשה לישראל מאד ואם כי הכל ראו באותו היום גם את מעשה ה' כי נורא הוא, את כל אשר הוא עושה עם עמו ועם חכמיו ששומר את כל צעדיהם, והיה הדבר לפלא בעיני הגוים וחכמיהם. שתלמי המלך ביקש להתעלם בתורת ישראל וחכמיה, כינס שבעים ושנים זקנים והכניסם בשבעים ושנים בתים, ולא גילה להם על מה כינסם, ונכנס אצל כל אחד ואחד ואמר להם כיתבו לי תורת משה רבכם [ביוונית], נתן הקב"ה בלב כל אחד עצה והסכימו כולם לדעה אחת. ולא מצאו כל שינוי בין תרגומו של זה לתרגומו של זה. אפילו באותם המקומות שנתכוונו הזקנים לשנות בתרגום מן המשמעות הידועה כולם לדעה אחת נתכוונו. וכשם שיצא מתחת ידו של זה כך יצא מתחת ידו של זה וכך מכל שבעים ושניים הזקנים. והיה הדבר הזה לקידוש ה' גדול וקידוש שם ישראל וחכמיו. אעפ"כ היה היום הזה יום קשה כיום שנעשה בו העגל. וכך לשון חכמים ב"מגילת תענית", שמונה בטבת נכתב התורה היוונית בימי תלמי המלך, והחושך בא לעולם שלושה ימים. משל למה הדבר דומה? לארי שניצוד וכלאוהו הסוגר. קודם שנכלא היו הכל יראים מפניו ובורחים, עכשיו הכל באים ומציצים בו ואומרים: היכן גבורתו של זה. כך התורה, כל זמן שהיא נתונה בידי ישראל ומתפרשת ע"י חכמיה בלשונה, לשון הקודש,] הכל חרדים מפניה ומיראים להטיל בה דופי, וכו', כיון שכלאו את התורה בתרגום יווני – כאילו ניטלה יראתה ממנה. וכל הרוצה בא ומציץ בה וכל הרוצה בא ופוגם, ולפיכח דימוהו חכמים מאורע זה ליום שנעשה בו עגל, וכשם שהעגל לא היה בו ממש ועובדיו חשבוהו לממש, כך אין בתרגום ממש של תורה. אעפ"כ כל הגוים שרואים אותו מדמים בנפשם שכבר יודעים את התורה ואומרים על התרגום זאת התורה, והרי כבר ידענוה וזהו שאמרו חכמים: "והחושך בא לעולם שלושה ימים", אפשר שרמזו בכך שעם חשכת היום הזה יום ח' בטבת כבר נתמלאו שלושה ימים של חשיכה שבאים רצופים בחודש זה. תשיעי. ועשירי בטבת. 

תשעה בטבת
כתב השו"ע: אלו הימים שאירעו בהם צרות לאבותינו וראוי להתענות בהם וכו' באחד בניסן מתו בני אהרן, בעשרה בו מתה מרים ונסתלק הבאר וכו', בח' בטבת נכתבה התורה יונית בימי תלמי המלך והיה חושך בעולם ג' ימים, ובט' בו לא נודע איזו היא הצרה שאירעה בו וכו'. והקשה בט"ז תימה גדולה מדוע כתב השו"ע שלא נודע איזו היא הצרה שאירעה בו הא איתא בסליחות (של י' בטבת) שבט' בטבת מת עזרא הסופר וצ"ע רב [והרי איתא בסליחות: זועמתי בתשעה בו בכלימה וחפר חשך מעלי מעיל הוד וצפר, טרף טרף בו הנותן אמרי שפר הוא עזרא הסופר וכו']?
בפ' עיון תפילה לסידור אוצר התפלות כתב: בכל בו סי' כג' ובאורחות חיים להרא"ה מלוניל כתבו, בט' בטבת מתו עזרא הסופר ונחמיה בן חכליה. בשלהי מגילת תענית נזכר שגזרו תענית בט' בטבת וסיבת התענית לא נזכר שם, וקשה לומר שמיתת עזרא ונחמיה היתה הסיבה לתענית הזאת. כי לא מצאנו שגזרו שום תענית על מיתת אדם גדול אלא על הריגת גדליה בן אחיקם, לפי שאז פסקה מלכות מישראל לגמרי, והיה נחשב כחורבן בית המקדש. גם אין להבין כוונת הפייטן "זועמתי ב-ט' בו בכלימה וחפר", איזו חרפה וכלימה היא לנו מיתת הצדיקים, הלא סוף כל אדם למות ואפי' משרע"ה מת? ואפשר לומר שגזירת התענית לא היתה בשביל מיתת עזרא אלא בשביל שבמיתתו פסקה נבואה מישראל כי מלאכי זה עזרא ונשארנו כצאן בלי רועה, אבל מדוע לא זכרו רבותינו במגילת תענית שם את הסיבה הזאת לגזירת התענית? אלא ברור אצלי שסיבת התענית היא ענין אחר שלא היה ראוי לפרסמו, ועיי"ש עוד מה שכתב.
הגאון ר' ברוך פרענקיל בהגהות לשו"ע כתב: נ"ב מצאתי בכת"י שבט' בטבת נפטר שמעון הקלפוס שהושיע את ישראל בצרה גדולה בזמן הפרידים, נקבע יום מיתתו לתענית עולם בירושלים. ועוד כתב שם טעם לתענית זו: ובספר הקבלה להראב"ד מובא שבט' בטבת נהרג ר' יוסף הלוי הנגיד בנו של ר' שמואל הלוי. גם קהל גראנאטה וכל הבאים מארצות רחוקים לראות תורתו וגדולתו נהרגו וכו' יעויין שם. ואחרי זה כתב בזה הלשון, ועוד מימי רבותינו הקדמונים שכתבו מגילת תענית גזרו תענית בתשעה בטבת ולא ידענו על מה הוא, מכאן ידענו שכונתו לרוח הקודש ליום זה.

מזון רוחני לעשרה בטבת
עשרה בטבת הוא היום בו סמך מלך נבוכדנאצר הרשע מצור על ירושלים, מצור זה נמשך שלוש שנים והביא לחורבן ירושלים ובית המקדש הראשון. חז"ל קבעו יום זה ליום צום, אך חשוב לזכור כי התענית אינה התכלית, אלא עניינה לעורר את הלבבות לדרכי תשובה.
על דרך התשובה כתב "הצמח צדק", אחד מאדמו"רי חב"ד:
על הפסוק המופיע בתפילות יום הצום: "יעזוב רשע דרכו ואיש און מחשבותיו.."
'און' – פירושו כוח ועוז. וכשם שתשובה מחייבת ש"יעזוב רשע דרכו", כך צריך "איש און" – איש החזק בדעת עצמו – לעזוב מחשבותיו. ולא יאמר "אני אומר כך", "אני סובר כך" – כי כל "אני" ומציאות – הוא מקור הרע וגורם פירוד לבבות.
שנזכה לנצל יום סגולה זה לתשובה פנימית מעומק הלב...ולהפוך יום זה ליום ששון ושמחה! (מעובד מתוך "היום יום", הרבי מליובאוויטש) 

הצומות הקלים
"צוֹם הָרְבִיעִי וְצוֹם הַחֲמִישִׁי וְצוֹם הַשְּׁבִיעִי וְצוֹם הָעֲשִׂירִי יִהְיֶה לְבֵית יְהוּדָה לְשָׂשׂוֹן וּלְשִׂמְחָה וּלְמועֲדִים טוֹבִים" [זכריה,ח,י"ט]
צום העשירי [טבת=החודש העשירי] הוא אחד מתעניות הציבור שדינם קל יותר ביחס לתשעה באב. עשרה בטבת קל גם מבחינה מעשית, בשל היום הקצר וחלותו באמצע החורף. ע"פ דברי רב פפא [ראש השנה,יח,ב] בימינו אין הצומות הללו חובה אלא רשות [מלבד תשעה באב] שכן אין ב"ה מצב שמד וגם אין יד הגויים תקיפה ושלטת על ישראל. אלא שכתבו הפוסקים שכלל ישראל קיבלו עליהם צומות אלה עד גאולתנו השלמה, ולכן נפסק בשו"ע [או"ח,תק"נ,א]: "הכל חייבים להתענות ארבע צומות הללו ואסור לפרוץ גדר"
חולים: לאור דברינו הנ"ל, כל חולה פטור מלצום, גם אם אין כל סכנה בתעניתו. עצם היותו חולה, מפקיעה ממנו גזירת נביאים/חכמים ואין הוא בכלל פורץ גדר. וב"חיי אדם" כתב שאסור לחולה להחמיר על עצמו. וכן זקנים או הסובלים מחולשה יתרה, או מי שהצום מחלישו עד מאד –ישאלו שאלת חכם. וסבר הגרשז"א שאחות או רופאהמתקשים לעבוד בצומות הקלים, רשאים לשתות ולאכול. ומעשה ביהודי שנכנס אל הגרשז"א בעשרה בטבת, והרב הביא לו כוס מים כי הבחין במראה פניו בבעיה בריאותית מסוימת.
מעוברות ומניקות: עקרונית פטורות מהצום, ואם "מצטערות הרבה" אינן רשאיות לצום. בזמננו "נחלשו הטבעים" ופוסקי זמננו מסכימים שכל אישה בהריון או בהנקה היא בבחינת מצטערת ופטורה מן הצום, אך עליה להסתפק במאכלים פשוטים ובסיסיים ולא להתענג מעבר לנדרש כדי להיות שותפים בצרת הציבור.
ובירושלים היה מקובל שאישה בדרך כלל אינה צמה בצומות הקלים, ממה נפשך: אם היא אינה בהריון וגם אינה מניקה [כ"ד חודש!] הרי שהיא חולה ובוודאי פטורה מלהתענות...

שופרות
עתידים אנו להתענות השבוע בצום עשרה בטבת הוא יום הקדיש הכללי. יום זה מחייב אותנו, כמו גם שאר הצומות לחשבון נפש הקשור בעיצומו של היום, וכפי שכתב הרמב"ם בהלכות תעניות פרק ה' : "(א) יש שם ימים שכל ישראל מתענים בהם מפני הצרות שאירעו בהן כדי לעורר הלבבות ולפתוח דרכי התשובה ויהיה זה זכרון למעשינו הרעים ומעשה אבותינו שהיה כמעשינו עתה עד שגרם להם ולנו אותן הצרות שבזכרון דברים אלו נשוב להיטיב... ".
לקראת יום הקדיש הכללי, יום בו אנו מציינים גם את אסון השואה האירופית, מחובתינו להזכיר חשבון נפש, עליו דבר מרן הרב קוק , בדרשת ראש השנה תרצ"ד (1933 למנינם), דרשה אשר נשא בחורבת ר' יהודה החסיד בעיר העתיקה ומובאת במאמרי הראי"ה (מאמרי הראי"ה א', עמ' 268-269). כל מילה נוספת מיותרת...
"ההלכה קובעת בשופר של ראש השנה שלש דרגות:
א. שופר של ר"ה מצותו בשל איל (שו"ע, או"ח תקפ"ו, א').
ב. בדיעבד כל השופרות כשרים (שם).
ג. שופר מבהמה טמאה וכן שופר מבהמות עבודה זרה של גוי פסול, אבל אם תקע בו יצא ידי חובתו. ומותר לתקוע בכל שופר שהוא אם אין שופר כשר, ובלבד שלא יברך עליו (עי' משנ"ב, שם).  
מדרגות אלה המנויות בהלכה בשופר של ראש השנה מקבילות הן לדרגות בשופר של גאולה. מהו לאמיתו של דבר שופר של גאולה ? בשם "שופר של משיח" אנו מתכוונים להתעוררות ולדחיפה הגורמת לתחיתו ולגאולתו של עם ישראל. התעוררות זו היא התקיעה המקבצת את האובדים והנדחים והמביאתם להר הקודש בירושלים. היה היתה בישראל בזמנים שונים וישנה גם כיום בחלקים וביחידים מישראל התעוררות ורצון שמקורם בקדושה באמונה החזקה בה' ובתורה, בקדושת ישראל ותעודתו, וברצון לקיים את רצון ה' שהיא גאולת ישראל השלמה. זהו השופר הגדול והמעולה  רצון עם להגאל מתוך הרצון הנעלה למלא את תעודתו הגדולה שאינה נתנת להתמלא בהיותו גולה ועלוב. ויש שהרצון הקדוש נחלש, אין ההתלהבות הגדולה לרעיונות עליונים שבקדושה. אבל נשאר לפחות הטבע האנושי הבריא, שגם הוא מקורו בקדושה. וטבע אנושי בריא זה מחולל רצון טבעי פשוט באומה להקים את שלטונה בארצה, לקום ולהשתחרר, לחיות חיי חופש פשוטים ככל העמים. רצון טבעי זה מתוך הרגשה לאומית טבעית, זהו השופר הבינוני הרגיל, המצוי בכל מקום. אף הוא שופר כשר, אעפ"י שמצוה בראשון יותר מאשר בו. "בדיעבד כל השופרות כשרים".
אולם יש גם דרגה שלישית בשופר של משיח ואף היא מקבילה לשופר של ראש השנה: שופר קטן, פסול, שתוקעים בו בהכרח, אם אין שופר כשר בנמצא. אם אפסה התלהבות הקודש ורצון הגאולה הנעלה הנובע ממנה, ואם גם הרגשה אנושית לאומית וטבעית ורצון של חיי לאום בכבוד גם הם אפסו, אם אי אפשר לתקוע בשופר כשר לגאולה באים אויבי ישראל ותוקעים באזנינו לגאולה. הם מכריחים אותנו לשמוע קול שופר, הם מתריעים ומרעישים באזנינו ואינם נותנים לנו מנוח בגולה. שופר של חיה טמאה נהפך לשופרו של משיח. עמלק, פיטלורה, היטלר, וכו' מעוררים לגאולה. ומי שלא שמע קול השופר הראשון, ואף לקול השופר השני הרגיל לא רצה לשמוע כי אזניו נאטמו הוא ישמע לקול השופר הטמא, הפסול, בעל כרחו ישמע. ואף הוא יוצא ידי חובה, גם לאומיות זו של השוט, של "צרת היהודים", גם בה יש מן הגאולה. אולם, על שופר זה אין לברך, "כל שהוא מין קללה אין מברכין עליו" (ברכות פ"ו, מ"ד)"

גם כי אלך בגיא צלמוות
"גם כי אלך בגיא צלמוות - לא אירא רע כי אתה עמדי. שבטך ומשענתך המה ינחמוני". דוד המלך, משתמש במשל הרועה והכבשה, לתאר את השגחה הקב"ה על בני האדם. הרועה שבמשל, משתמש במקלו הן בתוך משענת בשעת המנוחה, והן בתור שבט להכות את כבשתו בשעת הצורך.
המשל כשלעצמו מצריך עיון גדול. הכבשה הרי אומרת:"שבטך ומשענתך המה ינחמוני" - ניחא המשענת, ברגע שנשען הרועה על משענתו, מן הסתם זהו זמן בטחון ומנוחה, ולכן הכבשה מנוחמת
במשענת. כיצד השבט מנחם? האם עצם העובדה שהרועה מכה ומצליף בכבשה יכול לנחמה ? הרי כל מכה שמקבלת הכבשה, אמורה להדאיב ולהדאיג יותר! כל מכה, מעבר לכאבה הפרטי של הכבשה, מלמדת לכאורה שאין הרועה מרוצה כלל ועיקר מהתנהגותה של הכבשה !
כיצד א"כ, מנחמת מכת השבט?
את משל הרועה והכבשה, ננסה להבין ע"פ דבריו של הרב חרל"פ בספרו "ממעיני הישועה", במאמר אשר נקרא "הייסורים ממקור הרחמים". שמו של המאמר כשלעצמו קשה להבנה. כיצד יכולים להיות ייסורים ממקור הרחמים - הרי לכאורה כל מקורם של הייסורים הוא ממדת הדין הפוגעת ומענישה על חטאים ! מהם א"כ הייסורים ממקור הרחמים ?
כותב שם הרב : "הייסורים של ישראל, ממקור הרחמים העליונים הם נובעים, אשר בתוכם גנוזה האהבה העליונה של הקב"ה לזרע עבדיו הנאמנים..."וידעת עם לבבך, כי כאשר ייסר איש את בנו, ד' אלוקיך מייסרך".
הורה המעניש את ילדו באופן חינוכי, ודאי לא עושה זאת משנאה או מכעס כי אם מאהבה ומרצון לחזק לחנך את ילדו. יתר על כן, פעמים רבות, כאשר זוג אהובים נאלצים להתרחק זה מזו, דוקא הרחקה מאולצת זו, היא המחזקת את האהבה. ככל שהריחוק הוא גדול, אך זמני כמובן, מחזק הריחוק את הגעגועים וממילא את האהבה. תקופת הריחוק הכפויה משמשת כמקפצה למדרגת האהבה. הריחוק מגביר את הגעגועים וגורם להגיע לשיאים חדשים בקשר הזוגיות.
וכך כותב הרב חרל"פ : "כל מה שאהבה מתבלטת, יותר מתבטלים הייסורים". בעת הרחקתם של ישראל, מתחזקת אהבתו של הקב"ה לבניו, "אשר בעת התרחקותם - המו מעיו להם :" הבן יקיר לי אפרים, אם ילד שעשועים, כי מדי דברי בו זכור אזכרנו עוד - על כן המו מעי לו - רחם ארחמנו" - דוקא הגעגועים הם אלו המחזקים את האהבה.
על כן, אומר הרב חרל"פ, "ככל שמכירים יותר את האהבה הגנוזה ביסורים - יותר ממתיקים את היגונות והכאבים, ולכן גם בזמן שמדת הדין מתוחה - אם מצד אחד קינים הגה ונהי, בכ"ז יש גם מצד שני שירה וזמרה שמכירים תוקף אהבת ה' לבניו". יש מושג של המתקת רטרואקטיבית. כאשר מקבלים אנו את היסורים באהבה, אנו ממתיקים את הדינים שכבר היו.
החטא החמור ביותר, אומר הרב, הוא חטאם של אלו הרואים את היסורים כעונש. "אם אינם מבינים את זה וחושבים שגם סיבת היסורים היא מצד התרחקותו ושנאתו אלינו, מחשבה זרה כזו היא לאסון בשבילנו והיא שמרחקת באמת את גילויי האהבה וגורמת להסתרת פנים :"ואמר ביום ההוא הלא על כי אין אלקי בקרבי מצאוני הרעות האלה - ואנכי הסתר אסתיר פני ביום ההוא".
אם המסקנה מהיסורים היא שהקב"ה כועס עלינו, "על כי אין אלוקי בקרבי" - או אז, במקום להמתיק את הדינים - מחריפים ומכפילים את הסתר  הפנים - " הסתר אסתיר פני ביום ההוא" .
"אין שום עצה להפטר מיסורי הגלות אלא אם ידעו ויבינו כי כל היסורים הללו, אינם אלא שירה אחת ארוכה ונשגבה, וכל התוכחות האיומות, ממקור השירה הן נובעות - "והיה כי תמצאן אותו רעות רבות וצרות - וענתה השירה הזאת לפניו לעד , כי לא תשכח מפי זרעו"
דברים נשגבים אלו של הרב חרל"פ, מתומצתים כולם במזמור כ"ג של תהילים. הכבשה משכילה להבין, שגם השבט הוא חלק מהמשענת. גם המכות שהיא מקבלת הינם חלק מהשגחת הרועה עליה. הרועה מנחה אותה במעגלי צדק. היא הולכת במעגלים, בעיגולים, בעגלות , בסיבוכים, בגיא צלמוות. אמנם מבינה היא שאלו מעגלי צדק - יש כיוון להכל, יש הנחייה, יש רועה ששומר, וממילא, יכולות דוקא מכות השבט להצילה, כאשר עומדת היא בקצה הצוק, ורגע לפני הנפילה, מכתו של השבט, היא המחזירה אותה למקום מבטחים. זהו שורש האמונה באהבת ה' הנצחית לבניו, אשר משענתו , אך גם שבטו - המה ינחמונו. "גם כי אלך בגיא צלמוות - לא אירא רע כי אתה עמדי".

ויגש-הקשר בין פרשת "ויגש" לעשרה בטבת
אני יוסף אחיכם וגו' – טעם שחזר לומר פעם ב' אני יוסף לצד שראה שלא ענוהו חשש לב' דברים, הא' שפחדו ממנו ולא יכלו להשיב כבושת גנב כי ימצא, והב' שלא האמינוהו שהוא יוסף, לזה אמר כנגד צד היראה שאתם יראים ונבהלתם לא תחושו לדבר כי אני יוסף אחיכם פירוש מתנהג עמכם במידת האחוה וכאילו לא היה הדבר ההוא, גם סמך לומר אחיכם אשר מכרתם, לומר שאפילו בזמן המכר לא כהתה עין האחוה ממני, וכנגד צד הצדקת הדבר שהוא יוסף אמר להם דבר שבו יצדיקו בסימן מובהק כי הוא זה באומרו אשר מכרתם אותי מצרימה, ודבר זה לא ידעו אדם ואפילו נביא, אם לא שתאמר ודאי גמור כי הוא זה יוסף:( אור החיים על בראשית פרק מה פסוק ד).
 פרשת "ויגש" נקראת בשבוע שחל בו צום עשרה בטבת או בשבת שלפניו, עשרה בטבת הוא צום שמזכיר לנו את המצור שהיה על ירושלים בתקופה שהבבלים צרו על ירושלים, ובסופו של המצור נחרב בית המקדש.
 על פי האבודרהם (שמתבסס על תשובות הגאונים), אם עשרה בטבת היה חל בשבת הוא היה דוחה אותה ויש לצום בשבת, זאת בניגוד לכל שאר הצומות מדרבנן. מקורו הוא הפסוק ביחזקאל שם נכתב "בעצם היום הזה". על פי הלוח העברי הנוהג כיום, עשרה בטבת לא יכול לחול בימים שני ושבת. עם זאת, כאשר חל עשרה בטבת בערב שבת (יום שישי) מתענים באותו יום, למרות שבאופן כללי אסור להיכנס לתוך השבת בצום
 הקשר בין פרשת "ויגש" לעשרה בטבת דרוש הסבר וייתכן שהרעיון של אהבת ישראל – אהבת אחים שהוא רעיון שהוא הבסיס של כל פרשת "ויגש" יסודי להבנתנו של עשרה בטבת.
 פרשת "ויגש" מספרת על האיחוד של יוסף ואחיו, אור החיים הקדוש ( רבי חיים בן עטר זקצו"ל) מדגיש שיוסף אמר לאחיו פעמיים:" אני יוסף " ובפעם השנייה הוא הוסיף אחיכם והאור החיים מדגיש שיוסף חזר על אמירתו פעמיים משום שלמרות שהאחים התביישו בזה שהם מכרו את יוסף הם לא האמינו שהאיש שעמד לפניהם היה אח שלהם, ולכן יוסף אומר להם שהוא יוסף ולמרות שמכרו אותו לעבדות הוא תמיד אהב אותם ותמיד התייחס אליהם כאח אוהב והנה המידה של אהבת ישראל שמודגשת בפרשה. יוסף הופך להיות דוגמא לאהבת ישראל לכל כלל ישראל, הוא לא נקם באחיו, במקום זה הוא ניסה בכל יכולתו להשרות עליהם אהבה ולבנות מערכת יחסים של אהבה, הוא הרגיע אותם ואת פחדיהם ואמר להם שכל דבר שקרה לו היה לטובה בסופו של דבר.
  באותה מידה שיוסף היה רגיש לגבי אחיו כדי לא לפגוע ברגשותיהם, כך כל אחד מבני ישראל צריך להיות רגיש לשני, רגישות זו הייתה בגדלותו של יוסף והיא השיא של אהבת ישראל.
 המהר"ל כותב שאדם שאוהב את ה' אוהב את ילדי ה', את הבריות, ולכן אדם ששונא אנשים אחרים בעצם מראה שהוא שונא את ה' משום שהוא מבזה משהו שה' ברא בצלמו, מכיוון שאיש לא יכול להבין את תכנית על של ה' לכולם בעולם הזה, צריכים להראות אהבה לכל יצורי ה' ולא לשמור טינה לאף אחד, מה שה' דורש מאיתנו, שנאהב ונכבד אחד את השני.
 וודאי ובוודאי שהתחלת המצור בעשרה בטבת הייתה הזדמנות גדולה לעם ישראל בזמן צרה, ואם היו מתאחדים אז הם היו יכולים להתמודד עם האויב שמבחוץ, אבל מכיוון שלא התאחדו בזמן צרה סופו של דבר היה שבית המקדש נחרב.
 לפי התלמוד הירושלמי כל דור שלא נבנה בית המקדש בימיו נחשב כאילו נחרב באותו דור, בכל עשרה בטבת ה' מחליט אם המקדש יבנה או יישאר בחורבנו, לכן עשרה בטבת אינו רק יום של אבלות על המצור של בבל על ירושלים, אלא יום של חשבון נפש, יום בו אנחנו צריכים לנסות לתקן את החטאים שגרמו לחורבן והתיקון יכול לגרום לבנייה מחדש של בית המקדש.
 אם אנחנו מבינים את יום עשרה בטבת כיום של חשבון נפש ותיקון מבינים למה קוראים את פרשת "ויגש" באותו שבוע, פרשה זו מספרת לנו את סיפור יוסף ואחיו, סיפור שהוא כולו אהבת ישראל, ה' דורש מאיתנו שניקח יוסף לדוגמא בשבילנו כאוהב ישראל, אם עם ישראל יוכל ללמוד לאהוב ולכבד אחד את השני אפשרי לתקן את הטעות של עשרה בטבת שהוא יום שבו עם ישראל לא הצליח לבנות את אחדותם. אנחנו מתפללים שה' יחליט שתשעה באב הבא יהפוך ליום של ששום ושמחה במקום יום של אבל ויגון.

את מי מעניין צום עשרה בטבת?
יש לי חבר שהיה מעורב, שלא באשמתו, בתאונת דרכים קשה. הוא אישית יצא מזה ללא פגע בגוף, אך הוא בהחלט זועזע מהאירוע. כעבור יומיים הוא נהג ברכבו ולפתע תקלה ברכב גרמה לו לאבד שליטה. הרכב נהרס כליל והוא יצא ללא פגע גופני. אני מדגיש שהוא לא נפגע גופנית, היות וצמידות האירועים בהם הוא היה מעורב ובגללם כמעט נהרג פעמיים - זעזעו את נפשו. הוא החליט שהקב"ה מאותת לו - וקיבל על עצמו לעשות 'תשובה' כללית. את התהליך הוא פתח ביום צום שהוא קיבל על עצמו. אישית, איני זוכר כי אי-פעם ראיתי אדם שכה הזדהה עם צום שקיים. הסיבה ברורה: הוא קיבל על עצמו את הצום, כשהרקע להחלטה הייתה נהירה לו וליוותה אותו בימים ובלילות (נטולי השינה). הוא הזדהה לחלוטין עם הצורך בצום וממילא הפיק ממנו רבות.
מכאן, 'להבדיל', לצום עשרה בטבת. שום פטנט מתודי לא יסייע לנו להחיות צום אם לא מזדהים עם סיבות קביעתו. המוני אנשים מזדהים עם יום הכיפורים, לא רק משום חומרתו ההלכתית מדאורייתא, אלא גם בגלל שהם מבינים את הצורך האישי שלהם בו. באותה מידה, המוני אנשים מתקשים להזדהות עם צומות החורבן, מהסיבה העצובה שהם פשוט לא חשים בחסרון המקדש.
בדורות עברו הצליחו יהודים לצום ולהתפלל מעומק לבם למען הקמת המקדש וגאולת ישראל. הם הצליחו בכך בין השאר מפני שהם סבלו מרעב ומחולי, מרדיפות ומדלות, ואלו סייעו להם לחוש על בשרם עד כמה הגאולה חסרה להם. דווקא אנו, שזכינו לחיות בדור של ראשית הגאולה ובתוך שפע יחסי - נעשינו לפתע 'מסתפקים במועט'. בסך הכול טוב לנו במצבינו, ולכול היותר כמהים אנו להעלאה במשכורת ולעוד חופשה מוצלחת.
לחידוד הנקודה, ראוי להשוות את מצבנו לניסיון הקודם להקים מחדש את בית המקדש, קרי תחילת ימי בית שני. העם תהה אז האם עדיין יש צורך לצום בעת שהבית התחיל להיבנות: ""הַאֶבְכֶּה בַּחֹדֶשׁ הַחֲמִשִׁי (=אב...) כַּאֲשֶׁר עָשִׂיתִי זֶה כַּמֶּה שָׁנִים?" (זכריה ג). כלומר, האם יש מקום להמשיך לצום בתשעה באב ובשאר הצומות (מצודות דוד, שם)  על החורבן - עת המקדש הולך ונבנה? אף בדורנו יש שפחות מזדהים עם הצום. אך לא מפני שהם רואים את תחילת בניין הבית אלא מפני שחלילה הם שכחו את חשיבותו וויתרו על השאיפה לתקומתו.  
מה עושים? על פניו התשובה פשוטה: מחנכים לתודעת המקדש. לומדים עליו ומפתחים כמיהה לבניינו. מתוך כך נצליח לצום ולהצטער על העדרו. אך תשובה זו היא חלקית ופשטנית. הלימוד על המקדש עצמו לא יספק. רבים לא יזדהו עם הנלמד, אשר ייראה להם כחומר 'יבש' ולא רלוונטי. שאלו כל תלמיד ממוצע מתי הוא נהנה יותר מלימודי תורה: עת למד סיפורי אבות בספרי בראשית ובמדבר, או עת למד פרטי קורבנות לסוגיהם בספר ויקרא? סוף דבר, עלינו לפתוח את ליבנו (ואת לבבות ילדינו) למסרים יותר בסיסיים, כדי שלאחר מכן נזדהה אף עם לימודים על המקדש.
[הרב יונה גודמן]
----------------
טו בשבט


ט"ו בשבט ראש השנה לאילנות  
במשנה (תחילת ר"ה) "ארבעה ראשי שנים הם וכו', באחד בשבט ראש השנה לאילן כדברי בית שמאי, בית הלל אומרים בחמשה עשר בו". ובגמרא (י"ד ע"א) מבואר טעם קביעת יום זה לר"ה לאילנות, כיון דבזמן הזה מתחילין פירות האילנות לחנוט, הואיל ויצאו רוב גשמי השנה. ופירש רש"י שכבר עבר רוב ימות הגשמים שהוא זמן רביעה ועלה השרף באילנות ונמצאו הפירות חנטו מעתה   .

ט"ו בשבט – ר"ה לחידושי תורה
הגה"ק בעל האגלי טל מסוכטשוב זי"ע אמר, כי בכל שנה אחר ט"ו בשבט, מרגיש שינוי לטובה בחידושי תורה שלו, דעיקר ר"ה לאילן, קאי על חידושי תורה! וזהו כי ביום זה יכולים לזכות להתחדשות בתורה, שהרי נאמר "כי האדם עץ השדה" וכן התורה נקראת "עץ החיים" , וקוב"ה אורייתא וישראל חד הוא, וביום זה שעולה בו השרף באילנות, ונכנסין המים באילנות, אזי כן הוא באדם שנכנסין בו המים של עץ החיים, ואין מים אלא תורה, ופירות האילן רומז על "חידושי תורה" שהם פירותיו של האדם...
   
ט"ו בשבט – הכנה למתן תורה
מובא בספר קדושת לוי להרה"ק רבי לוי יצחק מברדיטשוב זי"ע – כי ידוע המחלוקת (במסכת ר"ה דף י"א) רבי אליעזר ורבי יהושע, חד סבר בניסן נברא העולם, וחד סבר בתשרי נברא העולם. והנה התוס ר"ה (כ"ז.) מפרש דהאדם נברא בכ"ה באלול, ונמצא מט"ו באב עד כ"ה אלול ארבעים יום נגד יצירת הוולד. וכן למ"ד בניסן נברא העולם, האדם נברא בכ"ה באדר נמצא מט"ו בשבט עד כ"ה אדר יש ארבעים יום נגד יצירת הוולד. ובאמת אנן פסקינן כשני המ"ד , וזה שאנו עושין יומא דפגרא בט"ו באב וט"ו בשבט. ונמצא ט"ו בשבט הוא הכנה לפסח. ופסח הוא הכנה למתן תורה. נמצא ט"ו בשבט הוא הכנה למתן תורה! והא ראיה, שהתורה ניתנה בסיון, ומשה רבינו ע"ה אמר משנה תורה בשבט ככתוב (דברים א ג- ) "בעשתי עשר חודש וכו "' , הרי ראיה שהחודש שבט הוא הכנה למתן תורה   ...

מט"ו בשבט – מתחילין ימי הרחמים
בספר אוהב ישראל להרה"ק מאפטא זי ע"  מובא: מהחצי חודש שהוא ט"ו בשבט, מתחילין ימי הרחמים.. וכן מובא מהרה"ק בעל הישמח ישראל מאלכסנדר זי"ע 
שצירוף שם הוי' של ר"ח שבט, יוצא מר"ת של המר ימירנו והיה הוא, שהאותיות הראשונות ה" י- " הם שלא כסדר ומורה על דין ח"ו על חציו הראשון של 
החודש, והאותיות האחרונות -ו" ה" שהוא נגד החציו השני של החודש שהוא מראה על רחמים, כי מן ט"ו בשבט מתחיל רחמים...    

ט"ו בשבט – יום המסוגל להיוושע בפקידת עקרות
הרה"ק בעל האהבת ישראל מויז'ניץ זי"ע אמר שנה אחת בעת עריכת שולחנו שיום ט"ו בשבט מסוגל להיוושע בפקידת עקרות, והפירות שאנו אוכלים בט"ו בשבט, להזכירנו שזקוקים אנו לפירות מתוקים, ואלו שטרם זכו לילדים, שיעזרם הבורא שיזכו לפירות מתוקים, פירות טובים עם צל נאה ואמת אמים... וכן מסופר: באברך אחד שהיה חשוך בנים ל"ע , והיה מפציר בהרה"ק בעל האהבת ישראל זי"ע לברכו שייוושע ויפקד בזרע של קיימא. ופעם אחת אמר לו הרבי בזה הלשון: "קום צי מיר חמשה עשר בשבט, וועל איך דיר געבין פירות" (בוא אלי בחמישה עשר בשבט, ואתן לך פירות). ואכן באותה שנה נושע האברך

אכילת פירות
מובא במגן אברהם ובפרי חדש –  נוהגין האשכנזים להרבות בו במיני פירות של אילנות בט"ו בשבט להראות בזה שהוא ר"ה לאילנות   .
בספר מטעמים מובא:  טעם למנהג שמברכין עליהם וטועמין מכל מיני פירות,שאז ר"ה לפירות וזכות הוא להם כשמברכין עליהם   .
בספר פרי צדיק מובא: מנהג זה לאכול פירות, אף שלא נזכר בקדמונים רק בס' למהר"ם חאגיז, אבל מנהג ישראל תורה, ואומרים מהרה"ק הרבי מלובלין זי"ע , שהוא עצמו תורה.    

סיפור לט"ו בשבט
ביום חמשה עשר בשבט שנת תש"ה , שבועות מספר לאחר שהרה"ק רבי יואל מסאטמר זי"ע נשתחרר מצפורני הרשעים ימ"ש והיה בשווייץ, מצא שם את אחד מחסידיו שגם הוא ניצל מהרשעים. ואמר הרבי להחסיד: היות ואני הולך לבקר חולה, בוא ותלווה אותי. על אם הדרך אמר אותו חסיד להרבי: היות וחמשה עשר בשבט היום, יאמר נא רבינו איזה דבר תורה מעניינא דיומא. ואז פתח הרבי בדברי קודשו ואמר: לכאורה למה בט"ו בשבט שהוא ראש השנה לאילנות נוהגים לאכול פירות לרמז שיצאו פירות טובים, ובשבועות שאז דנין את הפירות בעצמן אז נוהגין להעמיד אילנות בביהמ"ד ובבתים, והלא היה צריך להיות הפוך, כשדנין האילנות יעמידו אילנות וכשדנין הפירות יאכלו הפירות ויבקשו עליהן? ותירץ מיד ואמר: דאפשר לרמז בזה, שכשיש לאחד איזה משפט, אז הדרך הוא, שלא ילך בעצמו לטעון עליו ולזכות את עצמו, אלא יקח סניגור שהוא ימליץ עליו. ולכן בראש השנה לאילנות אוכלים פירות כדי שיתפללו הם שהאילנות יזכו בדין ו, בשבועות כשדנין את הפירות מעמידין אילנות... ויהי כעבור שעות מספר, כשהגיע אותו חסיד לביתו, והנה הוא רואה שהגיע לו מכתב מהצבא שהיות ועדיין המלחמה בעיצומה, לכן כל הבחורים צריכים להתייצב שוב לצבא, והוא בתוכ  צריך להתייצב במקום המיועד ולשרת בצבא. אותו חסיד הבין תיכף שלא סתם שמע היום את הדברי תורה מרבו, ולכן צריכים גם לקחת הוראה למעשה, והחליט שהנה גם הוא לא יתייצב לבד, אלא ישלח שליח במקומו, כדברי הרבי בתורתו. וכן עשה, שביקש מחבירו שילך להתיצב ויאמר שם שהיות והוא נשאר אחד מהמשפחה ואין לו שום קרוב שידאג עבורו, לכן הוא מבקש שישחררו אותו. חבירו נסע לשם והציג את טענותיו, ואכן קיבלו את דבריו ונתנו לו מכתב שחרור....

כי האדם עץ השדה 
האדם נמשל לעץ השדה, כמו שכתוב (דברים כ, יט) "כי האדם עץ השדה". פסוק זה נאמר בלשון תימה: וכי האדם עץ השדה ?! (עיין רש"י שם).
ואומרים חכמי המוסר, כמו ששתיל זקוק למים ובלעדיהם אין לו קיום, כך האדם שנמשל לעץ זקוק למים, ואין מים אלא תורה שנאמר (ישעיה נה, א) "הוי כל צמא לכו למים", ובלי תורה אין לו קיום. זאת ועוד, כשהשתיל קטן צריך להעמיד לידו עץ שיתמוך בו, כדי שיצמח ישר. כך גם אצל האדם - אם בעודו קטן, המורה שלו הוא חכם וישר ויש בו יראת שמים, אזי גם הילד יגדל בדרך הנכונה. וכמו שהשתיל צומח לכיוון מעלה, כך גם בענין רוחניות תמיד יש לעלות מעלה מעלה.


דיני וענייני היום
* ט"ו בִּשְׁבָט הוא רֹאשׁ הַשָּׁנָה לָאִילָנוֹת לענין ערלה ולענין תרומות ומעשרות. אֵין אוֹמְרִים בּוֹ תַּחֲנוּן, כי שמחת האילן משפיעה על שמחת האדם - "כי האדם עץ השדה" (עיין שולחן ערוך קל"א ו').
* נחלקו הדעות אם אומרים תחנון במנחה שלפניו (עיין פר"ח) ונהגו לא לומר תחנון גם במנחה שלפניו (עיין משנה ברורה ס"ק לב וכף החיים ס"ק קא).

זה אלי ואנוהו
אם נמצא בביתו - יקח את הפרי היפה ביותר, ויברך עליו משום "זה אלי ואנוהו", אבל מתארח אצל אחרים - לא יעשה כן, כי אולי יחשבו עליו שהוא רעבתן. וידועים דברי הגמרא בשבת (קל"ג ע"ב): "זה אלי ואנוהו התנאה לפניו במצות עשה לפניו סוכה נאה, ולולב נאה, ושופר נאה, ציצית נאה, ספר תורה נאה וכתוב בו לשמו בדיו נאה, בקולמוס נאה". 
מסופר על רב אחד שהגישו לפני סוגי פירות והוא נטל תמר ובירך עליו, אמרו לו היה עליך לברך תחילה על הזיתים, הרי כתוב "ארץ זית שמן". והוא אמר להם, אני לא אוהב זיתים. ומאותו יום ועד פטירתו הוא לא אכל זיתים, כדי שלא יוציא דבר שקר מפיו.

דיני וענייני היום
* יש נוהגים ללמוד בליל ט"ו בשבט בסדר "פרי עץ הדר". ויש נוהגים להרבות בלימוד עניני מעלת פירות הארץ ומעלת ארץ ישראל הכל כפי הלומדים וכפי הזמן.
* נוֹהֲגִין לְהַרְבּוֹת באכילת פירות האילן בליל וביום ט"ו בשבט, ומשתדלים שיהיו מהפירות שנשתבחה בהם ארץ ישראל. (עיין מגן אברהם קלא ס"ק טז, כף החיים ס"ק צז משנה ברורה ס"ק לא).

זהירות מתולעים
יש להקפיד לבדוק היטב את הפירות היבשים מתולעים. התאנה קשה מאד לבדיקה, ובירושלים היה מנהג שלא לאכול תאנים בלילה. בימינו אפשר לבדוק באור החשמל שהוא חזק כמו אור יום. זאת ועוד, אם רואה שיש בתאנה אבן קטנה, יזהר בשבת לא הוציא אותה משום בורר, ועל כן יוציא עמה חתיכה קטנה מהתאנה.

מכרה יהלומים
רבי אברהם דוב מאבריטש עלה בראש חסידיו והתיישב בצפת. הרבי היה אדם המעורב בדעת עם הבריות, אולם זמן מה לאחר עלייתו לארץ, הסתגר הרבי בחדרו במשך תקופה ולא דיבר עם שום אדם. כמובן, שחסידיו התפלאו מאוד, ותהו לפשר ההסתגרות המוזרה.
והנה, באחד הימים יצא הרבי לפתע מחדרו, התבונן על האדמה שסביבו ופניו נהרו. כשחזר, קרא הרבי לכול חסידיו לסעודה חגיגית בה יסביר להם את פשר הנהגתו החריגה.
כאשר התאספו כולם פתח הרבי ואמר: דעו לכם, שבעת שגרנו בחוץ לארץ, בא אלי פעם שליח מארץ ישראל וסיפר לי בהתלהבות על מעלותיה הרבות של ארצנו הקדושה. כל כך התלהב אותו שליח, עד שאמר: "רבי הקדוש, מי שיש לו עיניים לראות, רואה שבארץ ישראל כל אבן היא יהלום".
באותה שעה התלהבתי והחלטתי לעלות לארץ. והנה, כשהגעתי לכאן, נראו לי אבני הארץ כאבנים רגילות. הבנתי, שעדיין לא זכיתי להבין את מעלת הארץ. לפיכך, הסתגרתי בחדרי ועסקתי בקדושת הארץ. והיום, כשיצאתי החוצה זכיתי וראיתי שכל אבן היא יהלום.


דיני וענייני היום
* עדיף לאכול מפירות שגדלו בארץ ישראל ולברך עליהם תחילה אם הם מאותו סוג של פירות חו"ל (עיין בן איש חי מטות ואחרונים).
* יש להקפיד במיוחד ביום זה על הברכות שמברך על הפירות שיהיו כדין, ויהיו בכוונת הלב, כיון שבהם מביא האדם ברכה לפירות האילן. (עיין ראש השנה טז ורש"י שם ד"ה שתי הלחם)

חיטה - שלווה – יישוב הדעת
הלחם המופק מהחיטה הוא המזון היסודי שלנו (בראשית רבה מח, יא).
טבעו של האדם, שיכול הוא להתרכז וללמוד, להוסיף דעת ולהתקדם מבחינה רוחנית בעיקר בשעה שהוא שבע ורגוע מבחינה גשמית, וכפי שאמרו חז"ל: "קודם שיאכל אדם וישתה, יש לו שתי לבבות. לאחר שאוכל ושותה אין לו לב אחד" (בבא בתרא יב ע"ב). 
לפיכך, אדם קונה דעת רק בשעה שהוא אוכל חיטה המביאה אותו לידי יישוב הדעת – "אין התינוק יודע לקרות אבא ואמא עד שיטעום טעם דגן" (ברכות מ ע"ב). 
זו הסיבה, שלדעת רבי יהודה – עץ הדעת חיטה היה (שם). קודם חטא אדם הראשון, הייתה פרנסתו של אדם הראשון מזומנת לו מתוך יישוב הדעת, ואפילו החיטה הייתה גבוהה כאילן ויכולה הייתה להוציא לחמניות מוכנות ללא טורח. משחטא האדם ונתקלל – "בזיעת אפך תאכל לחם", הונמכה קומתה של החיטה, והיא הפכה לשיבולת שבכוחה לשאת רק גרגירים. ניטלה מהאדם מנוחת הנפש, והוטל עליו להתייגע רבות עד שיזכה ללחם ופרנסה.
אולם, באכילת הפירות בט"ו בשבט, אנו מתקנים את חטא אדם הראשון. ואף שלא מפורש הדבר, הנה זכר לו – שכן בארץ ישראל מצטרפת החיטה, שכעת היא פרי האדמה, לרשימת שבעת מיני פירות האילן שנשתבחה בהם ארץ ישראל (פרי צדיק לט"ו בשבט).
וכך יהיה בארץ ישראל לעתיד לבוא – "עתידה ארץ ישראל שתוציא לחמניות... עתידה חיטה שתיתמר כדקל" (כתובות קיא ע"ב). או אז נזכה ליישוב הדעת אמיתי - "בזמן הגאולה, כל המעדנים מצויים כעפר, ולא יהיה עסק כל העולם אלא לדעת את ה' בלבד, ולפיכך יהיו ישראל חכמים גדולים..." (רמב"ם סוף הלכות מלכים).
אכילת החיטה היא הזמן להירגע. להתרכז. לאכול לאט, במנוחה ולשובע. להתענג על הברכה שה' שלח בלחמנו, ולהתפלל להגיע ליום בו יתקיים בנו – "הלוך להרגיעו ישראל".

האפשרות היחידה 
הצדיק רבי אברהם דב מאבריטש עלה לארץ והתיישב בה. כיוון שזכה לשבת בארץ הקודש, קיבל על עצמו לאכול אך ורק מפריה. והנה הגיעה שנת בצורת, ובני צפת יבאו קמח מחוץ לארץ. כל בני העיר אפו לחמם מקמח זה, אולם רבי אברהם דב סירב לאכול מקמח שלא גדל בארצנו הקדושה. 
וכך נימק הרב את סירובו: "כשהובאה בתורה שאלתם של שומרי השמיטה - מה נאכל בשנה השביעית? הבטיחה התורה, שבשנה השביעית נזכה לנס והיבול ישלש את עצמו, ולא יעצה לנו התורה לייבא תבואה מחוץ לארץ, ומכאן שלא זו הדרך, ויהודי אוכל רק מפירות הארץ. 

דיני וענייני היום
* כשמברך על הפירות יברך על הפרי החשוב ביותר קודם אם רוצה לאכול ממנו, והחשוב הוא זה הכתוב קרוב ביותר למילה "ארץ" בפסוק "ארץ חיטה ושעורה וגפן ותאנה ורימון ארץ זית שמן ודבש". ולכן הסדר הוא: לחם לסוגיו, עוגות, יין, זית, תמר, ענבים, תאנה, רימון, שאר פירות העץ, פירות האדמה, ברכת "שֶהַכֹּל", ברכת הריח. אחרי הברכה כנ"ל - אין חשיבות לסדר האכילה.
* יתפלל בט"ו בשבט על אתרוג מהודר לסוכות. (עיין לשון חכמים ח"א לח)
* מי שקנה פירות לא מעושרים שחנטו קודם ט"ו בשבט וקנה פירות נוספים שחנטו אחר ט"ו בשבט וגם הם אינם מעושרים - אינו יכול להפריש מפירות אלו על אלו וישאל שאלת חכם.

הגפן
מענבי הגפן אנו מפיקים את היין, ה"משמח לבב אנוש". היין הוא המשקה החשוב ביותר, עד שקבע ברכה מיוחדת לעצמו – "בורא פרי הגפן" 
תכונתו הבולטת ביותר של היין היא, שהוא משחרר את האדם ונותן לכוחותיו הפנימיים ולנשמתו לפרוץ החוצה – "נכנס יין יצא סוד". מעט יין גורם לנו תחושת שחרור ושמחה, מפני שנשמתנו משתחררת ממשא הגוף והיא חופשייה ומשוחררת. אולם, יין רב מעביר את המשקל מהנשמה לתאוות הגוף, ומפיל את האדם בסבך החטא (כל הרואה סוטה בקלקולה יזיר עצמו מן היין, שהיין מביא לידי קלות ראש וחטא – סוטה ב ע"א ורש"י שם). 
בהמשך, גורם היין הרב להיפוך רגשות, ולאחר ההתפכחות מתחלפת השמחה בדיכאון כבד. לפיכך, לדעת רבי מאיר – "עץ הדעת גפן היה, שאין לך דבר שמביא יללה על האדם אלא יין" (ברכות מ ע"א). 
כאן אנו מגיעים לעומק הפלא של היין, שהשמחה והדיכאון משמשים בו בערבוביה. השמחה מצויה במציאות של שלמות. שלמות זו מצויה אצל מי שמקיים איזון והרמוניה בין הגוף והרוח המרכיבים את אישיותו. הלוגם קמעא, נותן מקום לגופו וחי בעיקר את נשמתו ונמצא שרוי בשלמות ובשמחה. לעומתו, השותה לשוכרה, הרי הוא מדלג בכוח לפסגות מעבר להשגתו. כולו שקוע בגופו אך מתאווה הוא שנשמתו תשתחרר ותזכה ל'אורות גבוהים'. אולם, אורות עליונים אלו הם אורות גזולים, שכן השיכור לא זכה באמת להגיע לתחושה רוחנית מרוממת זו, ולכן סופו לאבדם ולהתרסק על קרקע המציאות. כך נהג אדם הראשון, שהתאווה לכוחות לא לו, וסופו שאיבד את חלקו.
מתפלל אמיתי חש תחושות דומות לשיכור. כשיכור, הוא משתחרר מהגוף וממריא לתחושות רוחניות מרוממות. לפיכך – חשב עלי הכהן את חנה, המתפללת הגדולה, לשיכורה. אך עדיין ישנו הבדל מהותי בין המתפלל לשיכור: בתום התפילה, המתפלל לא מקיא ולא חש בדיכאון, מפני שהוא הגיע למקומו הרוחני באמת ובאיזון, לאחר טיפוס הדרגתי ובטוח.
מבחינות רבות מצוי מקורה של תעשיית היין העולמית בארץ ישראל. בארץ זקוקים אנו יחד עם הרוגע ויישוב הדעת של החיטה, לכוחות הפריצה והדילוג של הגפן. הגאולה תבוא רק באיזון הראוי בין מעשי האדם ומעשי האלוקים, הגורם לקפיצות ודילוגים מעבר לכוחות אנוש. "קול דודי... מדלג על ההרים, מקפץ על הגבעות". 


דיני וענייני היום
* מי שקנה פירות לא מעושרים או ספק מעושרים - יעשרם קודם שבת כיון שבשבת אסור לעשרם.
* ט"ו בשבט שחל בשבת: הטוב ביותר לאכול את הפירות אחר ברכת המזון ולא לאחר הקידוש כדי שיהיה לו תיאבון בארוחה. ולא בתוך הסעודה, שלא יכנס לספק ברכות. ואין בזה חשש ברכה שאינה צריכה, כיוון שצריך להרבות בברכות בשבת. (עיין רמב"ם)

הם שבו לגבולם 
סיפר הרב שמואל אליהו בשם רבו של מחוז בורדו בצרפת: כידוע, בבורדו ישנם גפנים מיוחדים, שמענביהם מייצרים את יין 'בורדו', המפורסם בכל העולם באיכותו וטעמו. מסורת עתיקה העוברת מדור לדור בקרב תושבי בורדו הצרפתים מספרת, שאבות אבותיהם של הגפנים הללו הובאו לבורדו לפני כאלפיים שנה על ידי הרומאים ששבו מהמלחמה בארץ ישראל
כשביקש הברון רוטשילד להקים תעשיית יין במושבות הראשונות בארץ, נזכר במסורת זו, והביא ייחורי גפנים מבורדו לארץ. והנה פלא, לאחר שהחלו הגפנים להניב פרי בארץ, הכתה מכת 'קימחון' את הגפנים בבורדו ותעשיית היין במחוז ספגה מכה אנושה. בעקבות זאת, חובבי יין בורדו החלו לצרוך את יין ארץ ישראל ששב לגבולו. 
מאז, תעשיית היין בעולם הולכת ויורדת, ואילו יינות הארץ הולכים ועולים וזוכים במדליות זהב עולמיות. כך מתקיימים דברי חז"ל (רבנו יונה ברכות לז ע"ב), שמוזגים מים ביין של ברכת המזון בברכת הארץ, להודיע שבח ארץ ישראל שהיין שלה חזק.

תענית בט"ו בשבט
* חתן וכלה שמתענין ביום חופתם - לא יתענו בט"ו בִּשְׁבָט ולא בכל יום שאין אומרים בו תחנון. "ויתענו ביום שלפניו אף על פי שאינו ביום החופה." (עיין מרדכי בשם הגאונים ר"ה תש"א, ב"י ושולחן ערוך תקע"ב סק"ג)

זית - אור ורוחניות
בפסוק הפורט את שבעת המינים, שנשתבחה בהם ארצנו הקדושה, מוזכר הזית על שם המוצר העיקרי המופק ממנו – 'זית-שמן'. ואכן, עד היום הזה נחשב שמן הזית לשמן החשוב ביותר. לשמן שימושים רבים – בישול, תיבול, רפואה ומאור. בימי קדם היה המאור השימוש העיקרי, ואף במקדש האיר שמן הזית במנורה הטהורה.
טעמו הטבעי של הזית מר, וכדי להכשירו לאכילה הוא זקוק לתהליך עיבוד מתמשך. בנוסף – רוב שמנו של הזית אגור בגלעינו הקשה, ולכן בשונה מיין ודבש תמרים שזבים מהפירות בסחיטה קלה, הרי שכדי להפיק שמן מהזית דרושה סחיטה בקורה כבידה – 'קורת בית הבד'.
לכל הדעות – הזית אינו עץ הדעת. הזית מוזכר לראשונה בתורה רק בהקשר לסיום המבול בימי נוח. היונה הביאה לנוח עלה זית בפיה, כאומרת לה' לאחר כל ימי המבול בהם אכלה מפיתו של נוח - "יהיו מזונותי מרורין כזית ומסורין בידיך, ואל יהיו מתוקין כדבש ותלויין ביד בשר ודם" (עירובין יח ע"ב).
כעת, לאור כל אשר כתבנו, נוכל להבין את העומק הרעיוני של שמן הזית. השמן הוא חומר הבעירה היוצר אור. כידוע, האור הוא סמל הרוחניות. בתהליך הבעירה מתכלה החומר ונוצר אור רוחני. לפיכך, מנורת המקדש בה דולק שמן הזית מבטאת חוכמה והשראת שכינה – "הרוצה שיחכים ידרים... מנורה בדרום" (בבא בתרא כה ע"ב), וכן המנורה "עדות היא לבאי עולם שהשכינה שורה בישראל" (שבת כב ע"ב). 

ט"ו בשבט לגבי מעשרות
* כל פרי חייב תמיד בתרומה ובמעשר ראשון, וחייב גם במעשר שני ומעשר עני, יש שנים שחייב במעשר שני ויש שנים במעשר עני.
* התאריך הקובע לאילן אם פירותיו חייבים במעשר שני או עני, הוא ט"ו בשבט: אילן שפירותיו חנטו לפני ט"ו בשבט מתעשרין כדין השנה שקדמה לה, ואם חנטו אחרי ט"ו בשבט מתעשרין כדין אותה שנה. לדוגמא: שנת תש"ס היא שנת חיוב מעשר עני, ואעפ"כ פרי שחנט בשנת תש"ס לפני ט"ו בשבט - הריהו חייב במעשר שני, כי כל מה שחנט לפני ט"ו בשבט גדל על כחה של השנה החולפת. ואם חנט אחרי ט"ו בשבט - חייב במעשר עני.

והזית – מאין ימצא? 
באחד ממסעותיו לחו"ל, הוזמן מרן הרב מרדכי אליהו זצ"ל למסעדה הידועה במאכליה המשובחים. בעל המסעדה רצה להרשים את הרב, ואמר לו – "עוד מעט, אגיש לרב זיתים גדולים ומשובחים, אשר אין כמותם בארץ ישראל".
באותו רגע החליט הרב, שלא לאכול מזיתים אלו, מפני כבודם של זיתי ארץ ישראל.
ובכל זאת, ביקש הרב מבעל המסעדה להביא לפניו את קופסת הזיתים. התבונן הרב בקופסה, והנה רשום – 'קבוצת יבנה'... 

ט"ו בשבט לגבי ערלה
* כָּל עֵץ מַאֲכָל בשָׁלשׁ השָׁנִים הָרִאשׁוֹנוֹת לִנְּטִיעָתוֹ - הַפֵּרוֹת וְהַגַּרְעִינִין וְהַקְּלִיפּוֹת אָסוּרים בַּהֲנָאָה. (שולחן ערוך רצד ס"ע א)
* שָׁלשׁ שָׁנִים אֵלּוּ אֵין מוֹנִים מִיּוֹם לְיוֹם, אֶלָּא אִם נָטַע קֹדֶם ט"ז בְּאָב, כֵּיוָן שֶׁיֵּשׁ אַרְבָּעִים וְאַרְבָּעָה יוֹם עַד רֹאשׁ הַשָּׁנָה, נֶחְשֶׁבֶת לוֹ הַשָּׁנָה, מִשּׁוּם דְּאַרְבָּעָה עָשָׂר יוֹם הֵמָּה יְמֵי קְלִיטָה, והיותו של העץ שְׁלֹשִׁים יוֹם בְּשָׁנָה - נחשב לו כשנה ראשונה. ומונים עוד שְׁתֵּי שָׁנִים - והפירות שיחנטו אחרי ט"ו בשבט יהיו מותרים אחרי פדיון (נטע רבעי) ומשנה חמישית ואילך הפירות מותרים גם בלי פדיון.

תמר - מתיקות החיים ואריכות ימים
בשבעת המינים לא מוזכר התמר בשמו, כי אם על שם המתיקות המופקת ממנו – "דבש". התמר חותם את שבעת המינים, עומד בפסגתם ומבטא את מתיקות החיים.
עץ התמר הוא גם העץ ממנו אנו נוטלים את הלולב לארבעת המינים. המילה 'לו–לב' מבטאת תכונה יוצאת דופן של עץ הדקל: כל העצים מתפצלים לענפים רבים, ובנוסף מגדלים מסביב לגזע העץ בכל שנה טבעות חדשות המכילות צינורות הזנה חדשים לעץ. לפיכך, אם חלק מהעץ נפגע או נכרת יכול העץ להתחדש ולצמוח מחדש. 
לעומתם, הדקל משלים את בניית הגזע בתחילת חיי העץ ולא מגדל בהמשך צינורות הזנה חדשים. הוא אף אינו מתפצל לענפים שונים, כי כפות התמרים הם בעצם עלים גדולים הגדלים מן הגזע עצמו. לפיכך יש בדקל גזע מרכזי אחד, שבראשו מתנוסס הלב החי היחידי של העץ, שמצמיח את הלולבים ההופכים לעלים חדשים. 
כך, נוצרות שתי התכונות המיוחדות של הדקל: האחת – הדקל צומח רק לגובה ולא לרוחב, והשנייה – במקרה של פגיעה בלב החי של העץ, הדקל לא יוכל לתקן את הפגיעה ולהמשיך את חייו. חז"ל ביטאו תכונות אלו באומרם (סוכה מה ע"ב) – "מה תמר זה אין לו אלא לב אחד, אף ישראל אין להם אלא לב אחד לאביהם שבשמיים". ה'לו-לב' הוא העומד בלב העץ.
כאן גנוז סודו של התמר, פרי החיים: כידוע, האדם חי כל עוד נשמתו בגופו. הנשמה היא החלק אלו-ה ממעל שבקרבנו ונקודת החיבור בינינו לאלוקים. במלים אחרות: החיבור לאלוקים הוא ניצוץ החיים שלנו. בחטא עץ הדעת, סטה האדם מנקודת החיבור לאלוקים, שהיא נקודת המרכז ולבם של החיים, וחשב שאפשר למצוא חיים אחרים מבלעדי ה'. לפיכך, נענש האדם ונחסמה בפניו הדרך לעץ השני – עץ החיים.
מיהו עץ החיים? אומר בעל הטורים (ויקרא כג, מ) – 'לולב' בגימטרייה 'חיים'. הלולב הוא עץ החיים. (לפיכך, לולב היבש פסול, לפי שרק עצים חיים כשרים, ונרמז הדבר בהלל – "לא המתים יהללו י-ה" – ירושלמי סוכה פ"ג). כשם שחיי התמר תלויים בהמשך יכולתו לצמוח ישר כלפי מעלה, ללא סטיות ומסלולים צדדיים, כך חיי האדם תלויים בחיבורו התמידי לנקודת המרכז של חייו, חיבורו לנשמתו האלוקית. "צדיק כתמר יפרח... שתולים בבית ה'... עוד ינובון בשיבה דשנים ורעננים יהיו, להגיד כי ישר ה' צורי ולא עוולתה בו".

ט"ו בשבט לגבי ערלה
* לדוגמא אם נטע לפני ט"ז אב תשנ"ז, נחשב לו עד ראש השנה תשנ"ח כשנה אחת. בראש שנת תשנ"ט תסתיים שנה שניה, ובראש השנה של תש"ס יסתימו שלוש שנות ערלה. אעפ"כ כל מה שיחנוט לפני ט"ו בשבט תש"ס נחשב עדיין ערלה כחלק משנת תשנ"ט. ומה שיחנוט אחרי ט"ו בשבט תש"ס יהיה נטע רבעי שאפשר לפדותו ולאוכלו (עיין שולחן ערוך יורה דעה רצד סע' ה).
* ואם נטע אחרי ט"ז אב תשנ"ז לא נחשב לשנה ואפילו לא לחודש אלא החשבון מתחיל משנת תשנ"ח - שנה א', תשנ"ט - שנה ב', מראש השנה של תש"ס - מתחילה שנה ג' וכל מה שיחנוט בשנת תשס"א - ערלה. מה שיחנוט מט"ו בשבט תשס"א והלאה - נטע רבעי. ובשנת תשס"ב מט"ו בשבט והלאה הפירות מותרים. נמצא שלפעמים הערלה נחשבת יותר מג' שנים.

הדקל המפתיע 
בעת שהוקם היישוב 'מצפה יריחו' השוכן בלב המדבר, רצה אחד התושבים לנטוע במקום מטע תמרים. הגיעו למקום מומחי חקלאות, בדקו את השטח ופסקו – העצים כאן לא יצליחו.
פנה אותו תושב לעסוק בתחומים אחרים, אך החליט לנסות ולנטוע דקל אחד ליד ביתו. והנה פלא, העץ צמח והניב... כמות עצומה של תמרים. כה רבים התמרים, עד שבכל ערב ראש השנה, גודדים את התמרים, והנוער מחלק אותם לכל משפחות היישוב בברכת שנה טובה ומתוקה.
כך ניצב העץ בלב היישוב, כאות וסימן להתגשמות הנבואה: "ואתם הרי ישראל ענפכם תתנו ופריכם תישאו לעמי ישראל". 

ט"ו בשבט לגבי שביעית
יש אומרים שט"ו בשבט דינו כשנה חדשה גם לענין קדושת שביעית בפירות האילן, אך אין הלכה כן. (עיין רש"י שהדגיש שט"ו בשבט ראש השנה לענין מעשר, ולעומתו ר"ח ר"ה ט"ו ע"ב, רש"ש ר"ה דף י"ד ע"א, ר"ש משאנץ, תו"כ בהריפ"א ד', ראב"ד ועוד שסוברים שט"ו בשבט קובע גם לענין שביעית. רמב"ם הלכות שמיטה פ"ד ה"ט שמשמע שראש השנה קובע לענין שביעית. וברדב"ז שם ובשו"ת ח"ו ב"א רכא, וכן בפאת השולחן סי' כב סעי' ט' ס"ק י"ד שהסבירו כך את הרמב"ם, ולעומתם עיין בשל"ה שער האותיות ק' ועיין מהר"ש סירלין סי' ס"פ ה' ורע"א במשניות ס"פ ה' שפוסקים כרדב"ז, ועיין משפט כהן ס"ו, ועיין כפות תמרים של מהר"י בן חביב לסוכה ל"ט ע"ג ובחזו"א שביעית פ"ז י"ג שהביאו הוכחה לשיטת הרדב"ז).

תאנה - פנימיות וסבלנות
התאנה אותה אנו אוכלים, היא על פי רוב לא פרי אלא... פרח. עץ התאנה לא מוציא פרחים במתכונת המוכרת לנו משאר העצים, אלא מוציא פגות - כדורים שבתוכם עשרות פרחים המופרים בעזרת צרעות שנכנסות לתוך התאנים. בדרך כלל, אנו אוכלים את הפרחים - הפגות המתוקות - ולא את הפירות שטעמם חמצמץ יותר.
במילים אחרות – התאנה מדלגת שלב בדרך ההתפתחות הרגילה של כל הפירות. זו הסיבה, שבתנ"ך ובחז"ל, כשרוצים לבטא עשיית מעשה קודם זמנו מביאים את התאנה כמשל – "ראויה הייתה לדוד בת שבע, אלא שאכלה פגה" (סנהדרין קז ע"א), "כביכורה בטרם קיץ בעודה בכפו יבלענה" (ישעיהו כח). וכן מעשה בבנו של רבי יוסי דמן יוקרת, שהיה צריך לספק מזון לפועלי אביו, וציווה על עץ התאנה הסמוך להוציא תאנים קודם זמנם, ונענש על כך (תענית כד ע"א). כמובן, התיקון לבעייתיות שבדילוג על שלבים נעוץ במידת הסבלנות – "נוצר תאנה יאכל פריה".
לדעת רבי נחמיה עץ הדעת תאנה היה - שהרי בתום החטא הרגישו האדם ואשתו לבושתם שעירומים הם, וכתיקון לכך תפרו לעצמם לבוש מעלי תאנה, מפני ש"בדבר שקלקלו בו נתקנו" (ברכות מ ע"א). פגם החצנת הגוף נולד בעקבות החטא – הנטייה להחצנה זו נובעת מהרצון להתייחד ולהתבלט בצורה קלה, זמינה ומהירה. הלבוש, לעומת זאת, מוביל את האדם למצוא בסבלנות ובעבודה ממושכת את ייחודו ומקומו בעולם הפנימי. 
נמצאנו למדים שהתאנה, שכל פרחיה ותהליך פריונה מתרחשים בפנים הפרי, מחנכת את האדם לצניעות ופנימיות הדורשים גם סבלנות רבה. תהליך גאולת ישראל בארץ ישראל דורש סבלנות ואורך רוח, אך בסופו נזכה לגלות את הרוחניות שבפנימיות החיים. 


סדר ברכות הנהנין
סֵדֶר הַבְּרָכוֹת נִרְמָז בַּמִּלִּים "מַגַּע אֵשׁ":
מְזוֹנוֹת - "הַמּוֹצִיא" "מְזוֹנוֹת".
גֶּפֶן - בְּרָכָה עַל יַיִן.
עֵץ - בְּרָכָה עַל פְּרִי הָעֵץ מִשִּׁבְעַת הַמִּינִים אוֹ פְּרִי הָעֵץ אַחֵר אם אין מִשִּׁבְעַת הַמִּינִים (ולהרמב"ם תמיד מברך על פרי שחביב עליו).
אֲדָמָה - בְּרָכָה עַל פְּרִי אֲדָמָה מִשִּׁבְעַת הַמִּינִים (כגון חיטה שלמה לא מבוקעת) אוֹ אַחֵר.
שֶׁהַכֹּל - בְּרָכָה עַל מַיִם וְכַדוֹמֶה אוֹ בְּרָכָה עַל דָּבָר שֶׁאֵינוֹ יוֹדֵעַ בִּרְכָתוֹ.
לְמָשָׁל אִם יֵשׁ לְפָנָיו עוּגָה וְיַיִן - קֹדֶם יְבָרֵךְ "מְזוֹנוֹת" עַל הָעוּגָה וְאַחַר כָּךְ "הַגֶּפֶן" עַל הַיַיִן. אִם יֵשׁ יַיִן וְזַיִת אוֹ תָּמָר יְבָרֵךְ קֹדֶם עַל יַיִן וְאַחַר כָּךְ "הָעֵץ" פֵּרוֹת הָעֵץ.

לאכול ולחיות 
שנה אחת בט"ו בשבט שהה בעל 'חידושי הרי"מ' אצל מורו ורבו – רבי מנחם מנדל מקוצק. אמר רבי מנחם מנדל לחידושי הרי"מ: אמור דבר תורה לכבוד היום. נענה חידושי הרי"מ, והתפלפל ארוכות בהלכות מצוות התלויות בארץ ובאילן. 
לאחר שסיים את דברי תורתו, נאנח רבי מנחם מנדל אנחה עמוקה ואמר לו: אם היינו זוכים להיות עכשיו בארץ ישראל, במקום לשמוע את דברי תורתך, היינו פשוט יושבים ואוכלים מפירותיה הקדושים.

סדר ברכות הנהנין
אם יש לְפָנָיו גם זית וגם תמר וגם יין יברך על היין תחילה ואחר כך על הזית ויאכל ממנו ואחר כך יאכל גם מהתמר אם רצונו בכך (בן איש חי מטות א').
מִפְּנֵי מָה מְזוֹנוֹת קוֹדְמִים לְכָל דָּבָר? כֵּיוָן שֶׁהֵם רִאשׁוֹנִים בַּפָּסוּק "אֶרֶץ חִטָּה‘ וּשְׂעֹרָה וְגֶפֶן וּתְאֵנָה וְרִמּוֹן אֶֽרֶץ-זֵית שֶׁמֶן וּדְבָשׁ".
מִפְּנֵי מָה גֶּפֶן קוֹדֶמֶת לְעֵץ? כֵּיוָן שֶׁיַּיִן מִשִּׁבְעַת הַמִּינִים, וְהוּא דָּבָר חָשׁוּב שֶׁנֶּאֱמַר עָלָיו "וְיַיִן יְשַׂמַּח לְבַב אֱנוֹשׁ", וְקָבְעוּ לוֹ בְּרָכָה מְיֻחֶדֶת "בּוֹרֵא פְּרִי הַגֶּפֶן" לָכֵן הוּא קֹדֶם לְכָל הַפֵּרוֹת. (שם ס"ע ד ה)
מִפְּנֵי מָה דָּבָר שֶׁבִּרְכָתוֹ "בּוֹרֵא פְּרִי הָעֵץ" קֹדֶם לְדָבָר שֶׁבִּרְכָתוֹ "בּוֹרֵא פְּרִי הָאֲדָמָה"? כיון שברכת "בּוֹרֵא פְּרִי הָעֵץ" חשובה יותר (עיין משנה ברורה ס"ק יא וכף החיים ס"ק יד).
מִפְּנֵי מָה כֻּלָּם קוֹדְמִים לְדָבָר שֶׁבִּרְכָתוֹ "שֶׁהַכֹּל"? כֵּיוָן שֶׁבְּרָכוֹת אֵלּוּ חֲשׁוּבוֹת יוֹתֵר שֶׁהֵן מְבֹרָרוֹת, שֶׁאֵינָן פּוֹטְרוֹת אֶלָּא מִין אֶחָד בִּלְבַד. וְאִלּוּ בִּרְכַּת "שֶׁהַכֹּל" בְּרָכָה כּוֹלֶלֶת הַרְבֵּה מינים (עיין שם ס"ע ג).
מְבָרֵךְ עַל הַפְּרִי הַ"קּוֹדֵם" רַק כְּשֶׁרוֹצֶה לֶאֶכֹל מִמֶּנּוּ, אַךְ אִם הַ"קּוֹדֵם" נִמְצָא עַל הַשֻּׁלְחָן וְאֵינוֹ רוֹצֶה לֶאֶכֹל מִמֶּנּוּ - לֹא מַקְדִּים לְבָרֵךָ עָלָיו (שם ס"ע ה, כף החיים ס"ק נג, משנה ברורה ס"ק לא).
כְּשֶׁמְּבָרֵךְ עַל הַ"קּוֹדֵם", יֵשׁ לְהַקְדִּימוֹ אַף עַל פִּי שֶׁהַמְּאֻחָר חָבִיב לוֹ יוֹתֵר.

הפרי המחבר 
סיפרה הגברת מחפודה מנתניה: אבי ז"ל היה ידוע במרוקו כאוהב הארץ. באותם ימים, באו למרוקו במחתרת שליחי עליה מהארץ, אך סכנה גדולה הייתה לארחם בבית.
פעם, בט"ו בשבט, הזמין אבי את קרוביו לסדר ובנוסף – שליח מארצנו הקדושה. בסדר היו רק פירות מחו"ל, אך אבי שאהבת הארץ בערה בו שאל את השליח אם יש לו פרי מהארץ. פשפש השליח בבגדיו, ולתדהמת הנוכחים שלף שום שנשא עימו כסגולה. בחרדת קודש טיגן אבי את השום, וכולם טעמו מפירות ארצנו. 
למחרת, בא מישהו לאבי בהיחבא והזהירו: דע לך, שהשלטונות יודעים שהחבאת שליח ממדינת ישראל, קום וברח. 
מיד ויתר אבי על כל רכושו, וברחנו כל המשפחה לארץ ישראל. כך זכינו, בזכות פירות הארץ, לחגוג את חג הפסח בארץ המובטחת. 

קְדִימָה לְחִטָּה
* בִּרְכַּת "הַמּוֹצִיא" קוֹדֶמֶת לְ"בּוֹרֵא מִינֵי מְזוֹנוֹת", וּשְׁתֵּיהֶן קוֹדְמוֹת לְבִרְכַּת הַיַיִן. וְלָכֵן בְּשַׁבָּת ויוֹם טוֹב כְּשֶׁמְּקַדֵּשׁ עַל הַיַיִן צָרִיךְ לְכַסּוֹת אֶת הַפַּת "שֶׁלֹּא יִרְאֶה בּוּשָׁתוֹ", שֶׁמַּקְדִּימִין לוֹ בִּרְכַּת הַיַּיִן. וְכֵן בְּשַׁחֲרִית שֶׁמְּקַדֵּשׁ וְאוֹכֵל אחר כך מִינֵי מְזוֹנוֹת, צָרִיךְ לְכַסּוֹת אֶת הַמְּזוֹנוֹת בִּשְׁעַת הַקִּדּוּשׁ (עיין משנה ברורה ס"ע רעא ס"ק מא וכף החיים ס"ק גן).
* אִם יֵשׁ בֵּין פֵּרוֹת הָאֲדָמָה "שַלְוָה" (חִטָּה שְׁלֵמָה קְלוּיָה אוֹ מְבֻשֶּׁלֶת) שֶׁבִּרְכָתָהּ הָאֲדָמָה - הִיא קוֹדֶמֶת לְכֻלָּם, שֶׁכֵּן חִטָּה נִמְנְתָה בָּרֹאשׁ (שם ס"ע ה).
* אִם אוֹכֵל פְּרִי שֶׁלֹּא בְּדֶרֶךְ הֲנָאָתוֹ, כְּגוֹן הַכּוֹסֵס חִטָּה שֶׁאֵינָהּ מְבֻשֶּׁלֶת - אֵין לָהּ קְדִימָה. וְלָכֵן חִטָּה שְׁלֵמָה אֲפִלּוּ שֶׁמְּבָרֵךְ "הָאֲדָמָה" אֵינָהּ קוֹדֶמֶת לְפֵרוֹת הָעֵץ. אֲבָל לֶחֶם וְעוּגוֹת קוֹדְמִים לְכָל פֵּרוֹת הָעֵץ (שם).

רימון - יופי ושפע
הרימון הוא פרי יפהפה ואדמוני, שאת ראשו מעטר כתר מלכותי. הפרי מרובה בגרעינים עסיסיים (בממוצע – מאות) והפך בעולם לסמל של שפע ויופי.
תכונות אלו נוטות בקלות להיות תכונות חיצוניות. אולם, בתורת ישראל השמה את הדגש על פנימיות החיים, מסמל הרימון תכונות אלו במתכונתם הפנימית. לא לחינם נאמר על רבי מאיר שלמד תורה מ'אחר' ששנה ופירש – "רבי מאיר רימון מצא, תוכו אכל קליפתו זרק" (חגיגה טו ע"ב).
בראש השנה אנו אוכלים את הרימון כ'סימן', ומתפללים: 'ירבו זכויותינו כרימון', לפי שהשפע העצום של גרגירי הרימון מסמל את העובדה שגם היהודי שנראה כלפי חוץ כאדם ריקני, הרי בפנימיותו מרובה הוא בזכויות – "אפילו ריקנים שבך מלאים מצוות כרימון". כך גם בעניין היופי – כשהתלמוד (בבא מציעא פד ע"א) רוצה לתאר את הוד מראהו של רבי יוחנן, שיופיו הנדיר השתייר מהיופי הרוחני של ירושלים, הוא ממשילו לגרעיני רימון הזוהרים באדמימותם בכלי כסף.
בזמן אכילת הרימון בט"ו בשבט ניתן לבקש על היופי, השפע והפריון. כעת, יהיו תכונות אלו תכונות חיצוניות המבטאות עומק פנימי. זו תכונתה של ארצנו הקדושה, אשר אדמתה, הגשמית ככל הארצות, מבטאת עולמות רוחניים וקדושים. "מציון מכלל יופי, אלוקים הופיע", כלומר – מציון שהוא שלימות יופי העולם, אלוקים הופיע (זוהר, אחרי מות). מהיופי והשפע של הארץ מופיע הקדוש ברוך הוא.

קְדִימָה לְפֵרוֹת שֶׁנִּשְׁתַּבְּחָה בָּהֶם אֶרֶץ יִשְׂרָאֵל
* בְשִׁבְעָה מִינִים נִשְׁתַּבְּחָה אֶרֶץ יִשְׂרָאֵל, דִּכְתִיב: "כִּי ה' אֶלֹקֶיךָ מְבִיאַךָ אֶל-אֶרֶץ טוֹבָה. אֶרֶץ נַחְלֵי מָיִם עַיָנֹת וּתְהֹמֹת יֹצְאִים בַּבִּקְעָה וּבָהָר. אֶרֶץ חִטָּה וּשְׂעֹרָה וְגֶפֶן וּתְאֵנָה וְרִמּוֹן אֶרֶץ-זֵית שֶׁמֶן וּדְבָשׁ". לָכֵן, אִם יֵשׁ לְפָנָיו פֵּרוֹת עֵץ שׁוֹנִים, יְבָרֵךְ עַל פְּרִי מִשִּׁבְעַת הַמִּינִים מִפְּנֵי חֲשִׁיבוּתָם (ריא ס"ע א).
* כָּל פְּרִי מִ"שִּׁבְעַת הַמִּינִים" אֲפִלּוּ אֵינוֹ חָבִיב לוֹ בְּאֹפֶן אִישִׁי וַאֲפִלּוּ הוּא רַק חֲצִי פְּרִי - הוּא רִאשׁוֹן לַבְּרָכָה. רַק אִם אֵין פְּרִי מִ"שִּׁבְעַת הַמִּינִים" - יְבָרֵךְ עַל הֶ"חָבִיב" מִפֵּרוֹת הָעֵץ שֶׁלְּפָנָיו, ואחר כך עַל הֶ"חָבִיב" מִפֵּרוֹת הָאֲדָמָה, ואחר כך עַל הֶ"חָבִיב" שֶׁבִּרְכָתוֹ "שֶׁהַכֹּל" (עי' בן איש חי מטות א').
* יֵשׁ מַעֲלָה לִפְרִי מִ"שִּׁבְעַת הַמִּינִים" רַק אִם נִגְמָר בִּשּׁוּלוֹ שֶׁל הַפְּרִי, אֲבָל פְּרִי שֶׁלֹּא נִגְמָר בִּשּׁוּלוֹ וְהוּא בֹּסֶר - אֵין לוֹ מַעֲלָה (עי' בן איש חי מטות א' כף החיים ס"ק טו משנה ברורה ס"ק כ).

הפירות הטובים באמת 
האדמו"ר הקדוש רבי אהרון מבעלז זי"ע, שזכה להימלט בשנות השואה האיומה לארצנו הקדושה, היה משתדל לאכול דווקא מפירות הארץ. (עד היום נוהגים חסידי בעלז לשתות ל'לחיים' ליקר בננות, מפני שבימי ר' אהרון היה זה הליקר היחידי שהופק מפירות הארץ).
אותם שנים היו שנות ה'צנע' שבראשית שנותיה של המדינה. והנה, באחד ה'טישים' (השולחנות) חילק ר' אהרון כ'שיריים' תפוחים מהארץ. בהתאם לאילוצי הימים ההם, לא היו התפוחים מובחרים.
במרחק גדול מהרבי עמדו כמה חסידים עשירים מחוץ לארץ והתלחשו ביניהם. הרבי קלט את ההתלחשות וציווה עליהם לספר לו על מה התלחשו. החסידים התביישו בדבריהם, אך חזקה עליהם מצוותו של הרבי, והם התוודו – "אמרנו, שבפעם הבאה שנבוא אל הרבי, נביא לו מחו"ל תפוחים יפים".
אמר להם הרבי – לכו לשטוף את פיכם במים ואחר תשובו אלי. כששבו החסידים, ביקש מהם הרבי, אמרו אחרי – והורה להם לחזור על משפט זה שלשה פעמים – "התפוחים של ארץ ישראל טובים, יפים וטעימים". 

קְדִימָה בֵּין פֵּרוֹת "שִׁבְעַת הַמִּינִים"
* אִם יֵשׁ לְפָנָיו כַּמָּה פֵּרוֹת מִשִּׁבְעַת הַמִּינִים - צָרִיךְ לְהַקְדִּים אֶת זֶה שֶׁקָּרוֹב לַמִּלָּה "אֶרֶץ" בַּפָּסוּק הַבָּא: "אֶרֶץ חִטָּה‘ (לחם ועוגה או תבשיל חיטים -1) וּשְׂעֹרָה (לחם שעורים -2) וְגֶפֶן (ענבים -3) וּתְאֵנָה (4) וְרִמּוֹן (5) אֶרֶץ-זֵית שֶׁמֶן (זיתים -1) וּדְבָשׁ" (תמרים -2).
* כֵּיוָן שֶׁבְּפָסוּק זֶה כְּתוּבָה הַמִּלָּה "אֶרֶץ" שְׁתֵּי פְּעָמִים, כָּל הַנִּמְצָא אַחֲרֵי אַחַת מֵהֶן הוּא הַקֹּדֶם לַבְּרָכָה. נִמְצָא לְפִי זֶה כִּי זֵיתִים וּתְמָרִים קוֹדְמִים לַעֲנָבִים וְצִמּוּקִים, לְפִי שֶׁזֵּיתִים וּתְמָרִים הֵם רִאשׁוֹן וְשֵׁנִי לָ"אֶרֶץ" הַשֵּׁנִי, וַעֲנָבִים הֵם שְׁלִישִׁי לָ"אֶרֶץ" הָרִאשׁוֹן. וְלָכֵן יְבָרֵךְ לְפִי סֵדֶר זֶה: 1- זֵיתִים, 2 - תְּמָרִים, 3 - עֲנָבִים אוֹ צִמּוּקִים, 4 - תְּאֵנִים 5 - וְרִמּוֹנִים (שולחן ערוך שם ס"ע ד בן איש חי מטות א).
* אִם יֵשׁ לְפָנָיו חֲצִי תָּמָר וּתְאֵנָה שְׁלֵמָה, יַקְדִּים אֶת הַפְּרִי הַשָּׁלֵם אַף עַל פִּי שֶׁהוּא מְאֻחָר בַּפָּסוּק (בן איש חי מטות ה).

אתרוג - שמחה בעמל 
האתרוג, פרי עץ הדר, אינו נמנה על שבעת המינים שנשתבחה בהם ארץ ישראל. אולם, בארבעת המינים הניטלים בסוכות זוכה הוא להיות נציג האילנות והפירות.
קבלה בידינו מרבותינו, להתפלל בט"ו בשבט על אתרוג כשר יפה ומהודר לחג הסוכות, "כי הנה זה היום אשר עולה השרף באילנות, והוא כפי הזכות של כל אחד מישראל, הנה מה טוב ומה נעים שיתפלל האדם ביום ההוא ראשית יסוד הצמיחה, שיזמן לו ה' פרי עץ הדר, וזהו שרמז התנא – 'ראש השנה לאילן' ולא לאילנות, להורות על האילן המיוחד המבואר בתורה למצווה" (בני יששכר לחודש שבט, בן איש חי).
לדעת ר' אבא דעכו, עץ הדעת – אתרוג היה, שנאמר "ותרא האישה כי טוב העץ ", ועץ האתרוג הוא האילן היחיד שעצו נאכל כפריו (בראשית רבה טו, ז). 
בעת בריאת העולם ציווה ה' על האדמה, שתוציא אילנות שטעם עצם יהיה כטעם הפרי, אך האדמה חטאה והצמיחה עצים שרק לפירותיהם יש טעם. רעיון עמוק גנוז במדרש זה (אורות התשובה ו, ז): הפרי מבטא את המטרה והאידיאל, והעץ את הדרך להגיע אליהם. כיום, בעולמנו החומרי, אנו מתלהבים ושמחים כשאנחנו מגיעים לשלב ה'פסגה' וה'סיום', ואיננו מצליחים להתלהב ולשמוח כך בעת שאנו מעפילים בדרך אל היעד בחיי היום יום האפורים. 
יוצא דופן הוא האתרוג המשמר את השמחה וההתלהבות בעת העמל כמו בעת ההישגים. גם ארצנו הקדושה היא ארץ בה 'ההכנות' קדושות, שהרי בארץ ישראל אף המלאכות החומריות כעבודת האדמה קדושות הן.
חג הסוכות, חג האסיף, הוא זמן השמחה וההודאה על כל היבול אשר השגנו במשך השנה. זהו זמן הפרי, פרי עץ הדר. מי שעיניו בראשו מתפלל וחי את עניינו של האתרוג כבר בט"ו בשבט. יודע הוא שכבר כעת, בזמן ראשית הצמיחה, בכוחנו לשמוח על כל הדרך הארוכה שיעבור האילן במשך השנה. לשמוח על טעם העץ. 

קְדִימָה לִפְרִי שלם או חָבִיב לוֹ יוֹתֵר
* אִם אֵין פֵּרוֹת עֵץ מִשִּׁבְעַת הַמִּינִים יְבָרֵךְ עַל פְּרִי הָעֵץ הַשָּׁלֵם. וְאִם כֻּלָּם שְׁלֵמִים יְבָרֵךְ עַל הַפְּרִי הֶחָבִיב עָלָיו קֹדֶם. וְכֵן כְּשֶׁיֵּשׁ לְפָנָיו פֵּרוֹת הָאֲדָמָה, יַקְדִּים לְבָרֵךְ עַל הַפְּרִי הַשָּׁלֵם קֹדֶם, וְאִם כֻּלָּם שְׁלֵמִים יְבָרֵךְ עַל הֶחָבִיב עָלָיו קֹדֶם (שם).

על מה מברכים 
הבבא סאלי זיע"א, היה שולח בכל שנה למרן הרב מרדכי אליהו זצ"ל אתרוג מהודר ממרוקו. הרב אליהו היה מנענע אתרוג זה, אך היה מקפיד לברך על אתרוג מארצנו הקדושה.
הרגיש בכך הבבא סאלי ושאלו: מה עם האתרוג שלי?
השיב לו הרב אליהו: אני מנענע בו. אמת, החזיר לו הבבא סאלי, אך אינך מברך עליו. ובכל זאת, לא שינה הרב אליהו ממנהגו והמשיך לברך דווקא על אתרוג מארצנו הקדושה.
כידוע, הרב אליהו לא היה יחיד בעניין זה, שהרי משהתחדשו מטעי האתרוגים בארצנו הקדושה היו רבים מגדולי ישראל מקפידים ליטול דווקא אתרוגים מהארץ. 

תֵּה סֻכָּר וְעוּגָה
* מִי שֶׁשּׁוֹתֶה תֵּה וְכַדוֹמֶה וְרוֹצֶה לְהַמְתִּיק אֶת הַשְּׁתִיָּה בְּקֻבִּיַּת סֻכָּר אוֹ בְּתָמָר אוֹ בִּפְרִי אַחֵר, יְבָרֵךְ תְּחִלָּה "שֶׁהַכֹּל" עַל הַשְּׁתִיָּה וְיִפְטֹר אֶת הַפְּרִי כִּי הַשְּׁתִיָּה עִקָּר וְהַפְּרִי כָּאן הוּא טָפֵל. (עיין שולחן ערוך סי' רי"ב וכף החיים שם ס"ק י"א משנה ברורה ס"ק ט).
* אִם מִתְכַּוֵּן לֶאֶכֹל עוּגוֹת וְלִשְׁתּוֹת תֵּה וְכַדוֹמֶה, וְהַשְּׁתִיָּה בָּאָה לְהַעֲבִיר אֶת הַמַּאֲכָל, מְבָרֵךְ "מְזוֹנוֹת" וּפוֹטֵר אֶת הַשְּׁתִיָּה. וְאִם שְׁנֵיהֶם חֲשׁוּבִים לוֹ - יְבָרֵךְ תְּחִלָּה עַל הַמַּשְׁקֶה ואחר כך עַל הַמְּזוֹנוֹת כְּדֵי שֶׁלֹּא יֵרָאֶה הַמַּשְׁקֶה כְּטָפֵל לָעוּגוֹת.

צדקה בט"ו בשבט
כתב בספר מועד לכל חי  כשחל ט"ו בשבט ליל שני מה טוב למי שחננו בעושר דיעשה חילוק לת"ח וצנועים ביום י"ד בשבט לפחות כשחל במוצ"ש מפני דיצאו משבת ולית להו כלום כדי לקנות פירותיהם ועוללים שאלו ואין ידם משגת לקנות ואית להו צערא טפי משאר שנים ואשרי אדם דיש לו עניים ות"ח סביב שולחנו בלילה הזאת ויהיה ברכת ה' בכל אשר לו ויזכה לשנים רבות נעימות. וטובות אמן.
ובספר מעשה הצדקה  כתב דיפריש תשעים ואחת פרוטות לצדקה ביום ט"ו בשבט כמנין אילן וגימטריה מי"ם עם הכולל וכמנין אמן.

טָעָה בְּסֵדֶר הַבְּרָכוֹת
* אִם בְּטָעוּת בֵּרַךְ שֶׁלֹּא כַּסֵּדֶר הַנָּכוֹן - יָצָא יְדֵי חוֹבָה וְאֵינוֹ חוֹזֵר וּמְבָרֵךְ.

אתרוג
כתב בספר בני יששכר  מה שקיבלנו מאבותינו להתפלל בט"ו בשבט על אתרוג כשר ויפה ומהודר שיזמין השי"ת בעת המצטרך למצוה כי הנה זה היום אשר עולה השרף באילנות והוא כפי הזכות של כל אחד מישראל. הנה מה טוב ומה נעים שיתפלל האדם ביום ההוא ראשית יסוד הצמיחה שיזמין לו השי"ת לעת המצטרך את הפרי עץ הדר והנה תפילתו תעשה פירות.
כתב בספר כף החיים  ומנהגינו ביום הושענא רבא לאחר התפילה ליקח הלולב וכו' והאתרוג עושים אותו מרקחת בסוק"ר  אחר החג  להעלותו על השולחן בליל ט"ו בשבט ר"ה לאילנות בכלל הפירות שיברכו עליו מאנשי הבית איש או אישה ומ"ג אם היא הרה ללדת וגם ליתן ממנו למקשה לילד שאומרים שהיא סגולה שתלד בריווח ולא בצער ויצא הוולד בר קימא לחיים טובים וארוכים ולשלום, כשאוכלת ממנו באותה שעה . 
יש נוהגים לברך על ריח האתרוג.
האוכל אתרוג בט"ו בשבט אינו מברך שהחיינו  משום שאינו מתחדש משנה  לשנה.

--------------

פורים

הקורא למפרע
אמרו חכמינו "הקורא את המגילה למפרע לא יצא ידי חובתו". הפירוש הפשוט הנו שיש לקרוא את המגילה כסדרה ואם החסיר את הפרק הראשון אינו יכול לה שלימו אחר שקרא את הפרק השני.
אמנם רבינו הבעל שם טוב מייסד תנועת החסידות הסביר שטמון בכך רעיון נוסף: מי שקורא את המגילה רק כדבר שהיה למפרע, כלומר כסיפור שהתרחש פעם, ולא מחפש משמעות אקטואלית, עכשווית, כיצד הקב"ה מנהל את העניינים וכל פרטי חיינו גם עכשיו – לא יצא ידי חובתו.

עד דלא ידע 
בפורים אנו מתעלים לקיום המצוות במימד על שכלי. האהבה שלנו לקב"ה מעלה אותנו מעל מגבלות הטבע וההרגל שלנו ואנו מקבלים כוחות לפרוץ את כל הסכרים הפנימיים שמגבילים אותנו בחיי היום יום מלהוסיף במעשים טובים, עוד ועוד.
(כמובן שאנו לא שוברים את מסגרות החיים והמשפחה, אלא להיפך, אנו לוקחים את כל הכוחות והאנרגיה העצומה ששאבנו בזמן ההתעלות בחג, ומזרימים זאת לתוך חיי היום יום העבודה והמשפחה. דבר זה נקרא בלשון החסידות: לעשות לקב"ה דירה בתחתונים = להכניס את האין סוף של הקב"ה בתוך חיי היום יום ולעשות לה' מקדש בתוך הבית שלנו).
יציאה זו מהמסגרות ומהמגבלות היא ה"עד דלא ידע" האמיתי והיא גם מביאה לשפע אלוקי שיורד אלינו בצורה לא מוגבלת. לא לחינם אירעו ניסים רבים מאד בעם ישראל בחג הפורים; כמו למשל מותו הפתאומי של סטלין ימ"ש בשנת תשי"ג (1953), בעיצומה של הגזירה הנוראה נגד היהודים שנודעה כ"משפט הרופאים"; או נפילתו של סדאם חוסיין במלחמת המפרץ הראשונה בשנת תשנ"א (1991) שהסתיימה בפורים.
ידוע גם הפירוש "כל הפושט יד בפורים נותנים לו" שגם הקב"ה ממלא את כל בקשות בניו בחג קדוש זה למעלה מכל מדידה והגבלה ועד לבקשה הכי עיקרית בהתגלותו המלאה והקרובה של מלך המשיח תיכף ומיד ממש ביחד עם הגאולה האמיתית והשלימה לכל עם ישראל.

 
יום כפורים – כפורים!
בשם הרה"ק רבי בונים מפשיסחא זי"ע אומרים: כי גדול יום הפורים מיום הכיפורים, שאילו ביום הכיפורים מצוה לענות את הנפש, ואילו בפורים חייב אדם להתבסם עד דלא ידע, כלום יש  עינוי גדול בעולם מחסרון הדעת?… הרה"ק בעל האמרי נועם זי"ע אמר: שאת "יום כפורים – כפורים" למדנו מן התורה! והוא, ע"פ מה שכתוב בתורה (שמות ל. י) "וכפר אהרון על קרנותיו אחת בשנה מדם חטאת הכיפורים אחת בשנה יכפר עליו לדורותיכם". ולכאורה יש לדקדק על כפל הלשון בתיבות "אחת בשנה"? אלא נראה ע"פ המבואר בתיקוני זוהר ובספרים הק' כי יום כיפורים היינו כמו פורים, שלעתיד יהיה מן יום הכיפורים יום חדוה שיהיה פורים, על כן י"ל דבפורים נמחל לנו חטאתינו והיא יום כפרת עונותינו. והנה בפורים אנו קוראים בתורה "מלחמה לה' בעמלק מדר דר". 
וזהו א"כ הפשט: "וכפר אהרון על קרנותיו אחת בשנה מדם חטאת הכיפורים" – היינו ביוה"כ היא כפרת עוונות, ו"גם אחת בשנה יכפר עליו לדורותיכם" – היינו עוד יום אחד בשנה שאז  קורין "מדר דר". ומכאן למדים כי יום הכיפורים כפורים!… בספר דברי יחזקאל להרה"ק משנאווא זי"ע מובא דיום הכיפורים היא רק כ-פורים, כי ביום הכיפורים רק הכהן הגדול השיג את הקדושה הזאת, ובפורים יוכל כל איש מישראל להשיג הקדושה הזאת… עוד אומרים בשם הרה"ק מפשיסחא זי"ע – דידוע שפורים – כפורים, ומה בכל זאת ההבדל, אלא שבפורים מתחפש היהודי לגוי והריהו שותה לשכרה, ואילו ביום הכיפורים מתחפש הגוי ליהודי ומתעטף בטלית ובא לבית הכנסת…  


יום כפורים – כפורים!
הרה"ק רבי לוי יצחק מברדיטשוב זי"ע היה קורא את הפסוק "והסר שטן מלפנינו ומאחרינו" על פורים ויום הכיפורים. כי בפורים קודם מתענים ואחר כך משתה ושמחה, וביום הכיפורים להיפך, קודם בערב יום הכיפורים מצוה להרבות באכילה ושתיה, ואחר כך מתענים. וזה פשוטו של מקרא: "והסר שטן מלפנינו ומאחרינו". כי בערב יוהכ"פ השטן מקטרג על ישראל שעסוקים באכילה ושתיה, מראים לו על "מאחרינו", שיביט על יום המחרת שהיהודים יתענו ויתקדשו מחר, מערב עד ערב. בפורים שוב בא השטן לקטרג על ישראל שהם שמחים, אז מראים לו את "ומלפנינו", שיסתכל על התענית של יום האתמול…  

יום כפורים – כפורים!
הרה"ק רבי ישראל מרוז'ין זי"ע אמר: בפורים אפשר לפעול הכל, כי כבר מבואר בשו"ע ש"כל הפושט יד נותנים לו"! כשמאן דהו הזכיר זאת בשולחנו של הרה"ק רבי יצחק מסיקווירא זי"ע, נענה רבי יצחק ואמר: אם כן, היום זה גם זמן תשובה! כי הרי הקב"ה הוא מפושטי יד, שימינו פשוטה לקבל שבים!… בימי הפורים אפשר להביא את גאולתנו!… אמר הכותב: ראיתי להביא בפניכם את דבריו הק' של מרן החיד"א זי"ע (יומא דהילולא חל י"א אדר) אשר הובא בספרו לב דוד (פרק כ"ט) בגודל קדושת ימי הפורים, וכך כותב בלשונו המליצית: ומאחר שכן, במקום גילה שם תהא רעדה, לעשות מצוות היום, באימה רבה, ושמחת עולם שמחה של מצוה ולא תהיה עדת ה' אל גיל כעמים 'השוטים' במזרקי יין, ושחוק וקלות ראש מאד מבלי משים יראת ה', וח"ו עלה על לבם כי ביום הפורים הותרו האיסורים. ואיך נישא פנינו לשלם רעה תחת טובה. וכאן ממשיך החיד"א זי"ע ומסיים בדברים נחרצים: ובעיני הדבר פשוט. שאם כל ישראל, ביום הזה, אשר זרע עמלק לטבח יובל, ונפל המן הרע הזה, היו נוהגים בסדר קדושה, והשמחה היתה מקודשת לשמים ויתר היום היו עוסקים בתורה כל אחד כפי שיעורו. היינו נגאלים בשכר זה גאולת עולם וימחה זכר עמלק, כי היום הזה אשר 
החל לנפול ונפל ממנו עם רב, אם היינו מתאמצים בתורה ובמצוות כהיום הזה, רעה תבוא עליהם על זרע עמלק, עד כלות אותם, ובא לציון גואל. ובכח הצדקה שמרבים היום, ובכח עבודותינו להשי"ת היום, אין ספק שהיתה מפלת עמלק גמורה ותפרה ישע גאולה שלימה! – עד כאן לשונו הק'…
וכבר פירש הרה"ק בעל החידושי הרי"ם זי"ע את הכתוב "ליהודים היתה אורה ושמחה וששון ויקר" – דלכאורה אינו מובן מהו "ויקר"? אלא הכוונה שהשמחה היתה 'יקרה' בעיניהם, נצלו אותה כראוי, ונזהרו לבל תצא מן הגדר הראוי והרצוי. וכן עלינו להשתדל לשמור על השמחה השורה בפורים, שתהא יקרה בעיננו, ובל לבזבזה בדברים זולים!…

ימי הפורים ימי רצון!
בספר "מעיין המועד" מובא טעמו של הרה"ק בעל החידושי הרי"ם מגור זי"ע (מובא בשפתי צדיק לפורים, נג), שנתן לכל הענין של "חייב איניש לבסומי בפוריא" – טעם זה מראה לנו עד כמה גדולים הם ימי הפורים הבעל"ט ועד כמה הם ימי רצון!… ופתח הרה"ק בעל החידושי הרי"ם זי"ע ואמר את טעמו בהקדם מעשה שהיה: פעם באו ושיוועו לפני הבעל שם טוב הק' זי"ע להעביר רוע גזירה נוראה. התפלל, ולא נענה. ראה שהגזירה נחתמה ושערי שמים נעולים. ואמר: יש רק דרך אחת. סעו למקום פלוני ותפנו לאדם ששמו כך וכך, ברכתו ברכה והבטחתו הבטחה! נסעו, ושאלו היכן מתגורר רבי פלוני. משהבינו אנשי המקום את שאלתם, פרצו בצחוק גדול: "רבי?! הן אינו יודע צורת אות! מה לכם ולו?"   "באנו, שיברכנו וניוושע!" הצחוק הפך ללעג: "הוא, שיברך?! הן בעצמו אינו מברך, ואינו מתפלל!" הם נבוכו ואמרו: "הניחונו ונשוחח עימו, מי יודע"… "אך איך תשוחחו עימו" – המשיכו בני המקום להקשות, "הרי הוא תמיד בגילופין שיכור מועד, שאינו יודע בין ימינו ושמאלו!?" מבוכתם גברה, אך חזקה עליהם פקודת רבם! הראום אנשי המקום את ביקתתו, וצחנת שיכורים קידמה פניהם. מצאוהו מתגולל בקיאו, בעירפול חושים. המתינו עד שיתעורר. אך פקח עיניו , הושיט ידו אל הקנקן. והם אמר לו: "באנו לקבל ברכה"! צחק וגיחך, פיהק וגיהק. מה לו ולהם, לשתות הוא רוצה!… הם ראו עם מי יש להם עסק, והרחיקו ממנו את הבקבוק. נתן בהם עיניים מתחננות, יבב ופעה, גנח ונאנק, לשתות… אמרו האנשים: "ניתן לך, ונקנה עבורך יין ישן וטוב, רק תברך! בירך אותם בלהיטות, ובלבד שישקוהו. שלחו והביאו קנקן חדש מלא ישן, שתה עד שנרדם, ועזבוהו ברחמים. והנה, ראה זה פלא, ברכתו עזרה והגזירה שבשלה באו אכן התבטלה…
שבו האנשים אל הבעל שם טוב הק', מלאים פליאה. מה קורה כאן, לאן שלחתנו? אמר להם הבעש"ט, בואו ואגלה לכם את סוד הענין: האמת שצדקו הם יהודי המקום. יהודי זה בור ועם הארץ, בלא תורה ולא מצוות. הולל ופוחז היה, יצרו כבד ודעתו קלה. יום אחד הוא  שמע, שבעיר הגדולה יש מקום פריצות והוללות, ונותנים בו פורקן לכל יצר, אלא שההוללות עולה כסף רב, לבזבזו באין מעצור. ולכן, נטל עימו את צרור הכסף, ונסע לשם. בדרכו, עבר במקום יישוב ושמע קולות שוועה, זעקות וקריאות קורעות לב. תמה לפשרן, וסיפרו לו שהעיירה שבה הוא כעת עובר חייבת הון לפריץ, דמי מיסים וחכירה. אסר הפריץ את ראשיה וגזר עליהם עינויים מרים ממוות, והם זועקים בייסוריהם.  נכמרו רחמיו, ונועד עם הפריץ. מסר לו את כל כספו, ופדה את השבויים. וויתר על כל חלומות ההתהוללות וציפיות הנאות השווא, ושב על עקבותיו. 
וכאן סיים הבעל שם טוב ואמר להם: אין אנו יכולים לשער  באיזה ניסיון עצום עמד, לאור תהום התדרדרותו, מעשהו עורר התרגשות במרום, וקצבו שכרו משמים: שכל אשר יגזור, יקום! קיטרג המקטרג: ואם יגזור להחיות מתים, ואם יגזור להביא הגאולה, להחישה קודם זמנה? האיך אפשר לתת לו כזה 'נשק' יעיל ללא שום הבחנה, הוא הרי יוכל לשנות עם כך סדרי בראשית?
החליטו להטילו לשכרות, שתנתקו מהעולם. יהא טרוד ביינו, מעורפל בגילופיו, ולא יידע מאומה. וכך לא יוכל לנצל כראוי את האפשרות שניתנה לו. עד כאן המעשה שהיה עם הבעל שם טוב זי"ע.  כיוצא בכך – אמר הרה"ק בעל החידושי הרי"ם זי"ע – ימי הפורים גבוהים ונעלים אף מיום הכיפורים כמובא בתיקוני זוהר (תיקון כא), יום כיפורים – כפורים. והפורים הם ימי רצון אף יותר מיום הכיפורים. והראיה, שביום הכיפורים אנו משוועים ומעתירים, ולא תמיד נענים, ולא בכל. אבל בפורים, "כל הפושט יד, נותנים לו", וכל אחד יכול לפעול כל רצונו, למילוי כל משאלותיו! חששו א"כ חכמים פן ישאלו שלא כהוגן ויבקשו יותר מדי, ו'כיבדנו' בשיכרות… עד כאן דברי קדשו. 
מכאן ואילך, התמיהה. שהרי אין אנו משתכרים מהשכמת השחר.
בתחילה מתפללים אנו שחרית. ומבקשים על הדעת ועבודת ה', תורה ותשובה. רפואה ופרנסה, ישועה וגאולה. וטרם נושענו!?  אך אין זו קושיא, שכן התפילה מקובלת כמידת הכוונה בה, ופתיחת הלב. ואם ראה אדם שהתפלל ולא נענה, יחזור ויתפלל. שנאמר (תהילים כז. יד) "קווה אל ה', חזק ויאמץ ליבך, וקווה אל ה'". וכן אמרו בירושלמי (ברכות פ"ה ה"א) על מה שנאמר על חנה (שמואל
א. יב) "ויהי כי הרבתה להתפלל ובכה תבכה", מכאן שכל המרבה  בתפילה נענה. וכתב הרלב"ג שם: "שריבוי התפילה והבכיה, עוזרים שתהיה בכוונה יותר. ולכן אמרו ששערי דמעה לא ננעלו. וריבוי התפילה גורם שתתחזק הדביקות בין המתפלל ובין ה' יתברך, ולכן נתן לה ה' שאלתה". לפיכך, לאחר שקוראים המגילה, ונפעמים מהנס, ומטיבים לב בסעודה, ופותחים בשירות ותשבחות – אילו היינו שופכים לב בעתירות במקום לשפוך יין כמים, מי יודע מה מסוגלים היינו לפעול! לכן ראוי לכל אדם למרות כל הקשיים שבכך, להפציר ולהתחנן גם בשעות אלו להקב"ה בכדי שיתקבלו תפילותינו… ברם, החידושי הרי"ם זי"ע סיים דבריו באמרה נחרצת: "אין שום צד, שנפסיד חלילה על ידי תקנת חז"ל, מסתמא עולה יותר נחת רוח ממי שמבטל רצונו לציית לפקודת לחז"ל, מאשר יכוון לבקש עבור עצמו טובות, אף שיפעל!… בפורים אומר הקב"ה לאדם: מה שאלתך וינתן לך ומה  בקשתך 'עוד' ותעש!

"ויאמר המלך לאסתר המלכה וכו' מה שאלתך וינתן לך ומה בקשתך עוד ותעש" (אסתר ט. יב)
אמר הרה"ק בעל המראה  יחזקאל זי"ע – שכאן רומזים לנו על ההשפעות הגדולות שיכול האדם לזכות ולקבל משמים בימי הפורים! הקדם מאמר הכתוב "והיה טרם יקראו ואני אענה עוד הם מדברים  ואני אשמע" (ישעיה סה. כד). דהכוונה בזה: שכאשר ישראל מבקשים מה' כדי חיותם, אזי "והיה טרם יקראו ואני אענה" – ה' עונה אותם מיד וממלא בקשתם, כי מאן דיהיב חיי יהיב מזוני (תענית ח:). אולם "עוד הם מדברים", כאשר מדברים ומבקשים 'עוד ועוד', היינו תוספת  טובה – יותר מכדי הצטרכותם. אזי "ואני אשמע" – ה' שומע ומעיין בדבר אם ראוי ונכון למלאות את בקשתם. ובידוע ש"המלך" הנזכר במגילה לבד, ללא הצמד 'המלך אחשורוש', הכוונה למלך מלכי המלכים הקב"ה. ובזה נשכיל כאן, שבפורים, הקב"ה אומר לישראל: "מה שאלתך" – לא רק מה שהנך שואלת ומבקשת תוך כדי חיותך, "וינתן לך". אלא, "ומה בקשתך 'עוד'" – גם מה שאת מבקשת "עוד" ו"עוד" תוספת טובה, "ותעש" – הנני לעשות בקשתך ולמלאות משאלות לבך לטובה, כי ביום זה, כל מי שהוא פושט את ידו ליטול נותנין לו!… 


פורים מסוגל לרפואה ולפקידת עקרות!
מסופר, כי פעם נכנס יהודי אל הרה"ק בעל האהבת ישראל זי"ע בפורים וביקשו שיעורר רחמים עבור חולה מסוכן ר"ל, ענה לו הרבי: פורים זה סגולה לרפואה! שהרי אמרו חז"ל (שבת פ"ח) שאע"פ שבקבלת התורה היה צריך הקב"ה לכפות הר כגיגית לבני ישראל
 בכדי שיקבלו את התורה, אבל "הדר קבלוה באהבה בימי אחשורוש מאהבת הנס", והרי איתא (תנחומא יתרו) שבקבלת התורה נרפאו כל החולים, ממילא גם פורים על אחת כמה וכמה שזהו זמן המסוגל לרפואה…
בספר תורת אמת מובא: בפורים נמצא סגולת פקידת ישועה בזרע של קיימא, כי תיבת פורים יורה על פריה ורביה, ובגמרא מצינו על פורים כלשון פריא שבוודאי מורה על זה, וזהו מה שמסיימת המגילה (ט. כח) "וימי הפורים האלה לא יעברו מתוך היהודים וזכרם לא יסוף מזרעם" – לא ישכח מזרעם, וכאן היא הבטחה לזרע של קיימא…
בספר עטרת ישועה להרה"ק מדז'יקוב זי"ע מובא: בפורים יש כח להמשיך בנים, כי יש לנו ב' מצוות, מצות מגילה ומצוות צדקה, וכן "מגלה" עם "צדקה" עולה כמנין "זרע", וזהו שמסתיימת לה המגילה "ודובר שלום לכל זרעו – היינו להמשיך זרע של קיימא… 

פורים מן התורה מניין?
מסופר, כי בשנה אחת עת ישב הרה"ק רבי ברוך ממז'בוז' זי"ע לשולחנו בסעודת פורים, אמר: כי פורים מרומז בתורה בפסוק (בראשית כא. ח) "ויעש אברהם משתה גדול ביום הגמל את יצחק בנו" – "הגמל" אותיות "מגלה", שעשה משתה ביום שקוראים את המגילה בפורים… שאל אותו הפורים-רב שם: נ ו, ומה עם סוף הפסוק? מה הפירוש בתיבת "את יצחק בנו"? השיב לו הרבי: נ ו, אתה הרי הפורים-רב א"כ תאמר אתה! והלה אכן ענה ואמר: שהוא ע"ד מאמרם ז"ל (סוכה מ"ג.) "היינו טעמא דשופר היינו טעמא דמגילה". הגמ' מסבירה שם שהטעם שאסרו חכמים לתקוע בשופר בשבת הוא משום חששם שמא יטלטלנו ארבע אמות ברשות הרבים, וזהו גם אותה סיבה שלא קוראים את המגילה בשבת שמא יעבירנו ארבע אמות ברשות הרבים. וידוע דשופר מרמז על אילו של יצחק. וזהו א"כ הסברו של הפסוק: "משתה גדול ביום הגמל" – משתה גדול עורכים ביום שקוראים את המגילה, "את יצחק בנו" – שאותה מגילה גזרו חכמים שלא לקרות בשבת שמא יעבירנו ארבע אמות, שעל זה אומרת הגמ' שזהו גם הסיבה שלא תוקעים בשופר המרומז ביצחק בנו… נהנה הרבי ואמר: עכשיו כוונת לפשט האמיתי!…
  
גודל מעלת וקדושת הזמן של קריאת המגילה.        
שמעתי מהגה"צ רבי אהרון טויסיג שליט"א את הסיפור הבא - סיפור נורא, בו רואים את גודל מעלת הזמן של קריאת המגילה:  הרה"ק בעל החקל יצחק מספינקא זי"ע היה מספר בכל שנה אחר שגמר עריכת הסדר בליל ב' של פסח, שאביו הרה"ק בעל האמרי יוסף זי"ע היה רגיל לספר אחר שגמר העריכת הסדר בליל ב', מעשה שהיה עם אברך אחד שערך את הסדר בליל השני ואמר שיר השירים והאריך בסיפורי יציאת מצרים, ועדיין לא חטפתו שינה ולא רצה ללכת לישון, התיישב בדעתו שהיות שביום ב' דפסח הוא זמן של "סעודת אסתר" (אז ישבה אסתר ואחשורוש למשתה היין, ואז התחננה לפניו שיבטל את הגזירה). לכן יקרא עכשיו את המגילה. והנה כשסיים לקרות את המגילה, ראה שבאה אליו "רוח" וביקשה "תיקון" לעצמה. שאל אותה האברך, איזו שייכות יש לך אלי ומה רצונך ממני? התחילה הנפש לספר כי ישנן נשמות שהירבו לחטוא כ"כ בזה העולם, שאף אחרי שקיבלו את העונש שלהם בשמים, בכל זאת, אין ביכולתם להיכנס לגן עדן עד שתהיה להם זכות מיוחדת. אבל בכל שנה בשעת קריאת המגילה פותחין שערי גן עדן, ואז יכול כל אחד להיכנס. וחדשים רבים לפני זמן הקריאה עומדות אלפים ורבבות נשמות בשער ומחכות לפתיחתו, ואולם מכיון שקריאת המגילה אינה אלא שע שתיים או שלוש, על כן מי שמספיק להיכנס קנה עולמו,  ומי שנשאר בחוץ נאלץ לחכות עד שעת הקריאה של השנה הבאה. והנה, זה כמה שנים הנני עומד על שערי גן עדן ובגלל הדוחק הרב לא הצלחתי להיכנס, ובשנה האחרונה סגרו את השער בדיוק כשהגיע תורי להיכנס, והתיישבתי בדעתי שלא אזוז  ממקומי עד שיקראו את המגילה בשנה הבאה. ויהי לפתע בעמדי שם ומחכה שיגיע הזמן להיכנס, שמעתי שקוראים את המגילה בליל פסח, מיד התחלתי לדפוק על שערי גן עדן שינחוני להיכנס שהרי קוראים את המגילה, יצא אלי שומר הפתח ואמר: הן אמת שקוראים כעת את המגילה אבל אין זה זמן קריאתה! השבתי לו, מאי נפקא מינה אם זמן קריאה הוא עכשיו או לא, הרי מכיון שקוראים את המגילה מחוייב אתה להכניסני. עוד אנו מתווכחים, יצא הקול מבית דין של מעלה לאמר: האמת היא כדברי השומר שקריאת המגילה אינה מועלת אלא בזמנה, אבל אם יפסוק האברך שקורא כעת את המגילה, שהנך יכולה להיכנס, אזי יפתחו לך השער ותכנסי! ועכשיו אני מתחננת אליך אנא! הצילני מרדת שחת!… ומיד פסק האברך לתת לה להיכנס, ותיקן את נשמתה כדי שתוכל לנוח בשלום ובשלווה בגן עדן. עד כאן סיפור המעשה!… כשהיו "זקני החסידים" מספרים את הסיפור הנ"ל, היו רגילים לומר:  כי רבנו בעל האמרי יוסף זי"ע היה דייקן גדול בסיפורי עובדות, ולא היה מדרכו לספר שום סיפור מבלי שיזכיר את שם בעל העובדא, או שיגיד בשם תלמידי הבעש"ט. ובסיפור זה, שסתם ולא פירש מי היה "האברך" הזה כנראה שכוונתו היה על עצמו, אך מפאת ענוותונתו לא הזכיר מי היה אותו אברך!… 

זמן קריאת המגילה מסוגל לפרנסה ולהשפעות טובות!
בספר עטרת ישועה להרה"ק מדז'יקוב זי"ע מובא שקריאת המגילה  היא סגולה לפרנסה! ומסביר זאת על פי הסבר נפלא על מה דאמרו חז"ל (מגילה ד:) "עיניהם של עניים נשואות למקרא מגילה" (הפשט הפשוט הוא: שהעניים מחכים כבר לזמן מקרא המגילה בכדי שעם ישראל יתן להם צדקה כמנהג יום זה) אבל שם הוא מסביר על פי מה שכתוב בספרי הקבלה: שראשי התיבות וסופי התיבות של הפסוק אשר אנו אומרים מידי יום באשרי יושבי ביתך וכו' "פותח את ידך", הם ב' שמות של המלאכים הממונים על הפרנסה, שהם: "פא"י" "חת"ך", (ואף כתוב שסגולה לפרנסה לכוין בהם בפסוק זה מידי יום), והמילים בברכה "על מקרא מגלה" גם יוצאים כאותם מספר שני שמות, וזהו "עיניהם של עניים נשואות למקרא מגלה" – העניים יכולים להתנשא בעשירות ולצאת מהעניות על ידי מקרא מגילה, כי על ידי מקרא מגלה נשפע שפע פרנסה וכל טוב, ע"י שני השמות הנ"ל המרומזים שם!… הרה"ק בעל התפארת שלמה זי"ע ג"כ הסביר כנ"ל את דברי הגמ' "עיניהם של עניים נשואות למקרא מגילה" – שעל ידי קריאת המגילה יורד השפעות בבני חיי ומזוני לכנסת ישראל, ומוסיף: "ומפני כן המצוה לפשוט את המגלה כאגרת כמובא (או"ח סימן תר"צ סע' י"ז) כדי שיתפשט השפעות טובות לכל העולם אמן!…

 בזמן קריאת המגילה יכולים לפעול גדולות ונצורות!
מסופר, שבפורים האחרון לימי חייו של הרה"ק בעל המנחת אלעזר ממונקאטש זי"ע, בשנת תרצ"ז, היה חלוש מאוד באין אונים, אבל כשבא לקרוא את המגילה התגבר כארי לקרוא את המגילה, ואז סיפר סיפור נורא זה: פעם היתה מלשינות ומסירה נגד כמה צדיקים, ובעקבות זאת הושיבו את הרה"ק רבי מנחם מנדל מרימנוב זי"ע במאסר קשה. אחר השתדלות מרובה פעלו שינתן רשות להביא לו לשם כל מה שרוצה. כשנכנסו אליו לשאלו במה חפץ, השיב הרבי שמבקש שיובא לו את ה"מגילת אסתר"… הדבר היה פלא גדול כי היה אז חודש תמוז. אך כששמע זאת תלמידו הרה"ק רבי נפתלי מרופשיץ זי"ע צעק והתחנן שח"ו לא ימלאו את חפצו ולא יתנו לו את המגילה, דאם יקרא את המגילה עכשיו בעידן ריתחא, עלול להחריב את העולם!… וסיים הרה"ק בעל המנחת אלעזר זי"ע: מעתה בואו וראו כח קריאת המגילה בפורים, דהלא אמרו חז"ל (סוטה יא.) "מרובה מדה טובה ממדת פורעניות" וכו', וגם אמרו (פסחים סח:) "גדולה מצוה בשעתה". ובכן, אם יכולים להחריב את העולם בחודש תמוז ע"י קריאת המגילה, על אחת כמה וכמה בפורים שאז שעת המצוה לקרוא את המגילה, ואין באים להחריב את העולם אלא אדרבה להביא השפעות טובות לעולם, ובודאי יכולים לפעול גדולות ונצורות בעת קרקריאת המגילה…
 
הטעם שלא מוזכר שם ה' במגלת אסתר.
אבן עזרא כתב בפשיטות, מכיון שגם הגויים העתיקו את המגילה ללשונתם, וכדכתיב מדינה ומדינה ככתבה ועם ועם כלשונו. וחששו מרדכי ואסתר, שלא יכניסו ח"ו שם ע"ז במקום שם הקדוש, ע"כ לא כתבו שם הקב"ה. אך בספר קדושת לוי להרה"ק רבי לוי יצחק מברדיטשוב זי"ע (קדושה א' ד"ה ועתה) תירץ, שכל מהלך המגילה היה נס נסתר, איך שהרג את ושתי, ואהב את אסתר, ורק המתבונן היטב רואה איך הכל בהשגחה עליונה, כי באותו רגע שנדדה שנתו, ושאל המלך מה נעשה יקר וגדולה למרדכי, בא המן למלך לבקש לתלות את מרדכי ועוד. ולכן מוזכר שם ה' רק בראשי תיבות כמו: "יבוא המלך והמן היום" – ר"ת שם הויה, או וכל "זה איננו שוה לי" – סופי תיבות 'הויה', שרק למתבונן מתגלה שהכל ניסים מאת ה'…

רמז לקריאת המגילה מן התורה!
בספר תורת חמד מובא רמז נאה לקריאת המגילה מן התורה. דהאותיות של מגילת אסתר הם שנים עשר אלפים מאה ועשר, ואם נספור כמנין זה מן האל"ף דבראשית נגיע לאות סמ"ך, ואם נמשיך ונספור מהסמ"ך הזה עוד הפעם כמנין אותם אותיות, נגיע לאות תי"ו, ואם נמשיך ונספור אותם מנין אותיות נגיע לאות רי"ש – אותיות "אסתר". ובגמרא (חולין קל"ט) אמרינן מרדכי מן התורה מנין, שנאמר (שמות ל. כג) "מר דרר". ואם נספור מן המ"ם של "מר דרור", כמנין אותיות שבמגילה הנ"ל, נגיע לאור רי"ש, ואם נמשיך משם לספור כאותם מנין אותיות נגיע לאות דל"ת, ועוד פעם כל כך אותיות נגיע לאות כ"ף, ועוד פעם כ"כ אותיות נגיע ליו"ד – אותיות "מרדכי"….

שריפת המן בפורים או בל"ג בעומר? 
אמר הכותב: – בספר הערוך מובא: מנהג בבל ובעילם, שהבחורים היו עושים צורה בדמות המן ותולים אותה על גגותיהן ארבעה וחמשה ימים, וביום הפורים עושים מדורה גדולה ומשליכים אותה באש, ומשליכים עליה הרבה מלח, כדי לעשות לה קול. והבחורים עומדים סביבה ומזמרים בכל מיני זמר ושמחים, וגם יש טבעת תלויה באש שתולים בה המן וקופצים מצד האש לצד האחר. והוזכר בפירוש רש"י (סנהדרין סד.ב) "כדרך שהתינוקות קופצין בימי פורים". עד כאן דברי בעל הערוך. ובעת למדתי עם תלמידים מקשיבים את ענייני הפורים, עלה ברעיוני לתת הסבר – למה היום לא נתפשט אותו מנהג יפה לקחת צורת המן בפורים ולשורפה במדורה גדולה לקיים מצוות מחיית עמלק, ואילו בל"ג בעומר שלכאורה אין שום ענין בכך, נוהגים כולם ביתר שאת ובדביקות רבה לתת דמות המן בתוך המדורה? אלא ידוע הגמרא (מגילה יג:) "הפיל פור הוא הגורל" – תנא, כיון שנפל פור בחודש אדר, שמח המן שמחה גדולה. אמר, נפל לי פור בירח שמת בו משה, ולא היה יודע שבשבעה באדר מת ובשבעה באדר גם נולד. לכן המנהג דווקא לשרוף בל"ג בעומר את צורת המן, כי בל"ג בעומר יומא דהילולא של התנא האלקי רבי שמעון בר יוחאי זי"ע הוא גם יום לידתו כדמצינו במדרש. וידוע שנשמתו הוא ניצוץ מנשמת משה רבינו ע"ה, וביומא דהילולא שלו אנו שמחים ומרקדים מכיון שדווקא ביום זה הוא גילה את כל הסתרי תורה, ובכך אנו מראים להמן הרשע, מה חשבת? שבחודש אדר חל יום פטירת משה רבינו ע"ה ולכן הוא עת טוב לכלות את עם ישראל ח"ו כי חלילה אבדה תקוותם? אדרבה! יום זה הוא יום שמחה והמשך לכלל ישראל יום בו נשמתו ממשיכה הלאה והלאה – אתפשטותיה דמשה בכל דור ודור, וכך גם אצל ניצוץ נשמתו רבי שמעון בר יוחאי שדווקא בעת פטירתו שזהו גם יום לידתו, אנו קבלנו את סודות התורה ממנו, לכן כאן באותו יום תישרף ותיראה את מפלתך לעיני כל… חייב איניש לבסומי בפוריא עד דלא ידע בין ארור המן לברוך מרדכי. וכבר יגעו המפרשים מהו דווקא הענין "עד דלא ידע בין ארור המן לברוך מרדכי"? על כך ישנם הרבה תשובות ומהלכים מעניינים, ואנו נביא כמה אחדים מהם: בספר "תורת משה נתן" מובא: דהנה מבואר במגילה את גודל הפחד אשר נפל על יושבי המדינות עד שכתוב "ורבים מעמי הארץ מתיהדים כי נפל פחד היהודים עליהם". ולכן, מרדכי רצה לבחון מי הוא אשר מתגייר באמת לשם שמים ומי שעושה כן רק לפנים מפחד ובאמת שנאתו בלבו נגד ישראל. ובמה יוכל לבחון זאת? נזכר מרדכי בדברי חז"ל "נכנס י יצא סוד", לכן גזר גזירה על כל היהודים  שיקהלו וישתו יין רב ועל ידי כך ישתו יותר מכדי צורכם וישתכרו, וכך מי שהיה באמת יהודי בלב ונפש אז גם בעת שהיה שיכור צעק "ברוך מרדכי" "ארור המן", אבל מי שנתגייר ולבו בל עמו, אז כשהיה שיכור "יצא הסוד" כי נשכח ממנו כל אשר נעשה, והוציא מפיו מה שהוא בלבבו וקילל את מרדכי ובירך את המן ואז מיד הרגוהו, והיה זה עצה נכונה מאוד. וכיון שהוקבע כן בגזירת מרדכי בעת ההוא לא זז המנהג ממקומו ומנהגן של ישראל תורה הוא בכדי להזכיר את גודל החכמה והנס של מרדכי בעת ההיא!… הגר"א מוילנא זי"ע הסביר את מה שאמרו חז"ל (מגילה ז:) "מיחיב איניש לבסומי בפוריא עד דלא ידע בין ארור המן לברוך מרדכי". דהרי עיניהם של עניים נשואות ליום פורים על שום מצוות מתנות לאביונים שמצווים ישראל ביום זה. ובהגיע היום, כאשר ידם של ישראל פתוחה לרווחה, מברכים העניים ואומרים "ברוך מרדכי", שבזכותו זכינו ליום מבורך זה. לעומתם, העשירים נמצאים מן העבר השני של המתרס, כל ימות השנה ידם קפוצה והם רואים בעניים מטרד. רק פעם אחת בשנה, ביום פורים, הם פותחים את דלתם ואת ידם ומפזרים ממונם לעניים. ואולם אז כל אימת שנאלצים להיפרד ממונם הם מקללים ואומרים "ארור המן", שבגללו נקבע יום זה לדורות ונתקנה בו מצוות מתנות לאביונים. על כך אמרו חז"ל, שחייב אדם לשתות ולשמוח ביום פורים עד שלא ידע אם הוא עשיר האומר "ארור המן" או עני האומר "ברוך מרדכי"… בספר ערך ש"י מובא טעם מעניין: כי שורש הנס של פורים במפלת המן והצלת מרדכי היה ע"י יעקב אבינו ע"ה. על ידי שיעקב עשה סעודה ליצחק והביא לו יין ולקח את הברכות של עשו, בכך היה מפלת המן שבא מזרעו של עשו והצלת מרדכי שבא מזרעו של יעקב. וזה נזרק בפיו של יצחק באומרו ליעקב: "שא נא תליך" – דכוונתו שע"י כך אני יצילך (את מרדכי שבא מזרעך) מהעץ שרוצה המן נכדו של עשו לתלותו. ולכן בפורים עושים סעודה ומשתה ומבסמין עד דלא ידע בין "ברוך מרדכי" שהוא יעקב, ל"ארור המן" שהוא עשו, כמו שלא ידע יצחק אבינו ע"ה כשבירך ליעקב, ועל כן לובשים פרצופים בפורים כאשר עשה יעקב אז כשהתחפש בבגדי עשו ובעורות גדיי עזים… טעם נוסף ראיתי לכך שקבעו חז"ל שחייב האדם להתבסם עד דלא ידע בין ארור המן לברוך מרדכי, כי "ארור המן" – עולה בגימטריא: 502 ו"ברוך מרדכי" – אף הוא עולה בגימטריא כך 502 , וזהו "עד דלא ידע בין ארור המן לברוך מרדכי" דכיון ששתה האדם עד דלא ידע לחשב חשבון זה של גימטריא, דיו… אמר הכותב: חשבתי לעצמי, מהו באמת הענין הנ"ל, וכי במשחקי מתמטיקה עסקינן? האם לחז"ל איכפת האם כן יידע האדם לחשב גימטריא זו או לא יידע? אלא בודאי מונח כאן מסר יותר עמוק! והמסר הוא (אפשר לומר אותו רק ב'פורים' כי אחרת יאמרו שאני מטיף לחומריות יתר…), שבפורים רוצה הקב"ה לומר לנו – עזבו עצמכם מהכסף הקטן 502 , דברו על כסף גדול! אלפים! רבבות! לכל הפחות כמו שהמן הרשע חשב להשקיע על דבר אחד שרצה – להשמיד ולהרוג את כל היהודים 'עשרת אלפים שקלים', כך נדע גם אנו לדבר מכספים גדולים מאלפים ומעשרות אלפים!… וזו היא הכוונה שחייב האדם להגיע למצב שהוא לא יודע כלל מהו "ארור המן" – 502 "ברוך מרדכי" 502 שזהו כסף כ"כ קטן ודחוק לאדם שרוצה לכלכל את משפחתו בהרחבה וביראה ולתת להם כל צרכם בכדי שיגדלו בדרך התורה. כי אם האדם ידבר מכסף גדול וישאף להגיע לכך, הוא יגיע! ואם הוא מדבר מכסף קטן, הוא ישאר כך! כי בשמים רואים שמספיק לו כך… וכמו שהסביר הרה"ק רבי ישראל מרוז'ין זי"ע שכשאלוהו על עניני גינוני המלכות ועשירות שנוהג, והסביר, שהצדיק הוא המשפיע והסולל את הדרך להשפעות של כל הציבור, ואם הצדיק מתנהג ברחבות, ממילא לכולם יושפע שפע ברכה  והצלחה. ובכך היה מפרש את דברי "הבת קול" שנאמרה על רבי חנינא בן דוסא "כל העולם ניזון בשביל חנינא בני וחנינא בני די לו בקב חרובין" – דכל העולם ניזון 'בַשְבִיל' – בדרך שסולל לעצמו רבי חנינא, אך הבעיה שר' חנינא בני די לו בקב חרובין, ולכן יש לו ולכולם רק קב חרובין, אך אם היה סולל דהיינו מצפה ורוצה ושואף ליותר, (ושוב, אנו מדברים כאן בכדי שנוכל להגיע לרחבות ברוחניות לכלכל את משפחתנו לגדל אותם בצורה בריאה וטובה) הוא היה מגיע ליותר! ולכן מכאן תצא הקריאה: להפסיק להתעסק בזוטות – בקליינ'ע געלט! עסקו עם גרויס'ע געלט! והקב"ה ישלח לנו ולכולם שפע ברכה והצלחה עד בלי די!… אופן נוסף בפירוש חייב איניש לבסומי בפוריא…  מסופר, ששנה אחת בעת משתה היין אצל הרה"ק רבי שלמה מבאבוב זי"ע נדחק בחור אחד בכל כוחו כדי לקבל משקה. פנה ואמר לו הרבי: מדוע אתה דוחף את האחרים ולא תקיים "ואהבת לרעך כמוך"? והיות שאותו בחור היה בגילופין, שינס מתניו והשיב: אמנם ואהבת לרעך כמוך אקיים טוב מאד, אך איככה אקיים "חייב איניש לבסומי בפוריא עד דלא ידע" אם לא אדחק לקבל משקה, וכי מתוך שתיית חבירי אשתכר אנכי? ענה לו הרבי: שמע נא, וכי כתיב חייב איניש "להשתכר" וריא, והלא כתיב "לבסומי", להיות מבושם ולהתעלות, וממצות ואהבת לרעך כמוך יכולין להתבשם ולהתרומם לדרגא עלאה מאד מאד, עד שמתוך דביקות עצומה בהקב"ה בתשוקה נפלאה שוכחין כליל מעולם הזה ואין יודעין בין ארור לברוך…

~~~ מגילת אסתר ~~~
ויהי בימי אחשורוש הוא אחשורוש המולך מהודו ועדכוש שבע ועשרים ומאה מדינה (א. א)
מסופר על הגה"ק רבי אייזל חריף זי"ע רבה של העיר סלונים שנכנס פעם לבית הכנסת וראה שאחד פותח הסידור לתפילת שחרית ומעלעל בדפים במהירות ומנשק את הסידור והוא כבר יוצא…
היה זה בשבוע שלפני פורים, קרא לו רבי אייזל והוכיחו ברוח הימים הללו: "עתה מתורץ לי ספק של הגמרא, דהרי הגמרא במגילה מסתפקת במה שכתוב שאחשורוש מלך מהודו ועד כוש, האם הודו וכוש רחוקות אחד מהשני או סמוכות? והנה מהתנהגותך רואה אני  כאן, שסמוכים אהדדי בסך הכל דקה אחת! כי הודו ומיד כוש – נשיקת הסידור….
 
עשה משתה לכל שריו ועבדיו (א. ג)
מפני מה נתחייבו שונאיהן של ישראל (בלשון סגי נהור…) שבאותו הדור כליה? מפני שנהנו מסעודתו של אותו רשע (מגילה יב'). ולכאורה לשון זה אינו מובן? דהרי חטאם היה, ש"אכלו" בסעודתו של אותו רשע, ומהו הלשון ש"נהנו"? אלא מסבירים בעלי המוסר - שלעולם, על החטא ש"אכלו", אי אפשר לחייבם, מכיוון שעל כך הם יכולים למצוא הצדקה, שלא היתה להם ברירה, שהיו אנוסים לדבר מפני מוראם מן המלכות. אבל באמת, העונש נגזר עליהם רק מפני ש"נהנו", מפני שהיו מרוצים והיו שמחים באותה שמחה. והרי באותו שמחה נאמר בגמ': "שהיה אחשורוש מוציא לפניהם את הכלים שנשדדו מבית המקדש והיה משמש בהם בבזיון". ועל כך הם התחייבו כליה, כי נכון שאכלתם מחמת אונס! אבל לכל הפחות תהיו אבלים ודואבים על שנזקקתם לאכול ולהיגעל במאכלי טרפות! – ועוד בכאלו כלים! ומה "ההנאה" הזאת לכם?!… 
זה ממש מזכיר לנו את מה ש"העולם" מספר: על ילד שחזר הביתה בתום שנת הלימודים ובידו ה"תעודה". נגש אליו אביו ובקש לפתוח את התעודה, ולעיין בציונים. פותח האב את התעודה, ומתחיל לקרוא: גמ' – גרוע! חומש- בקושי! נביא – טוב פחות! תפילה –בחוסר חשק! התנהגות – גרועה! וכן הלאה!.. והילד עומד ונבוך…. ממשיך האב לקרוא, והנה הוא עובר ציון ציון והדברים נהיים רק גרועים יותר… כשמגיע לציון האחרון בתעודה, הוא קורא: "זמרה" – מצוין!… לא יכל האב להתאפק וסתר על לחיו של הילד וגער בו! בכה הילד ושאל את אביו אינני מבין? כשקראת את כל הציונים הגרועים לא גערת בי, ואילו דווקא במקצוע שקבלתי ציון "מצוין" אז נזכרת לגעור בי? ענה לו האב ואמר: היא הנותנת! לא ללמוד! לא להתפלל! התנהגות גרועה! ויש לך עוד חשק ליהנות לשיר ולזמר?…. 
ואילו המגיד הירושלמי הגה"צ רבי שלום שבדרון זי"ע היה מספר  כאן את המעשה ששמע מאחד מתלמידי הגה"ק בעל החפץ חיים זי"ע, אותו תלמיד היה רב בעיירה. ויהי היום, הוא נכנס לחדרו של החפץ חיים. שאל אותו החפץ חיים: נו, מה נשמע בעיר שלך? הוא הבין שהחפץ חיים לא שואל על רכישת לחם וחלב בעיר או קניית דבש וסוכר, אלא שאלתו מה נשמע – הוא מתכוין ברוחניות, ולכן נאנח התלמיד… מה נשמע בענין שבת? – פירט הח"ח את שאלתו. או וי או וי הסַפַ רִ ים לא סוגרים את החנויות בערב שבת רק בלילה. ועוד בעיות בשמירת שבת… נו מה עשית בשביל זה? מה אני יכול לעשות, תושבי העיר לא שומעים, לא רוצים לשמוע, מה אני יכול לעשות? ומה נשמע עם טהרת המשפחה? או וי, או וי גרוע, רע עד מאד. נו מה עשית בשביל זה? מה אני יכול לעשות, ממאנים לשמוע, לא רוצים להאזין.
אמר לו החפץ חיים: ומה אתה עושה בשביל חינוך הילדים? גרוע לי מאד, רע, הילדים נשלחים לבתי ספר של גויים ואפילו בבתי ספר של יהודים מה כבר לומדים, מצב ביש. ומה אני יכול לעשות, לא שומעים לא מעוניינים לשמוע! אמר לו החפץ חיים: למען שבת לא יכולת לעשות, בשביל טהרת המשפחה לא היתה לך אפשרות לפעול, להעמדת החינוך לא היית מסוגל לעשות, אבל להתעלף יכולת! למה לא התעלפת?…
שמעתם – אמר רבי שלום – פלאי פלאים! יהודים יושבים ורואים שממלאים יין במזרקי הקרבנות! והיכן? בבית המשוקץ של אחשורוש, בסעודה של שיכורים שפלים, שם אצל אחשורוש מוזגים יין בכלי המקדש, ולא מתעלפים. על כך נגזרה הגזירה!..  

והשתיה כדת אין אונס כי כן יסד המלך על כל רב ביתו לעשות כרצון איש ואיש (א. ח)
דורשים חז"ל (מגילה יב.) "והשתיה כדת" – כדת של תורה. דהיהודים במשתה אחשורוש הקפידו לא לשתות מיינו בהיותו יין נסך. ולכאורה צריכים להבין – מה לגבי מאכלות אסורות, וכי בהם אין צורך להקפיד שיהיו "כדת של תורה"? אלא מובא בספר הנחמד "ומתוק האור" הסבר חזק מאד! דהרי ידועים דברי חז"ל (שבת פח.) "ויתיצבו תחת ההר" – מלמד שכפה הקב"ה עליהם הר כגיגית ואמר להם: אם אתם מקבלים התורה – מוטב, ואם לאו – שם תהא קבורתכם. וממשיכה הגמרא שם: "מכאן מודעא רבה לאורייתא". ומפרש רש"י: שאם יזמינם לדין למה לא קיימתם מה שקבלתם עליכם – יש להם תשובה, שקבלוה מאונס. ומקשה בעל הפרשת דרכים: הלא דינא דמלכותא – דינא! כלומר, אם המלך מחוקק חק, כל בני המדינה חייבים לציית לו. והרי ה' הוא מלך העולם ואם ציוונו לקבל את התורה מחויבים אנו להשמע לו, ואם כן איך יכולים ישראל לפטור עצמם בטענה שקבלוה באונס? ומתרץ: לפי שיטת רבנו תם, 'דינא דמלכותא' קיים בתנאי שהוא חל על כל אזרחי המדינה ללא יוצא מהכלל. ולפי זה יש לומר, שכיון שה' נתן את התורה רק לישראל ולא לכלל בריות תבל, ממילא לא חל הכלל של 'דינא דמלכותא', ועל כן טענת האונס בעינה עומדת. ברם, הסבר זה אינו תקף על כלל תרי" המצוות, שכן שבע מצוות מתוכן, ובראשן איסור עבודה זרה, אף בני נח נתחייבו בהן, ואם כן לגביהן אכן תופס הכלל של 'דינא דמלכותא דינא'. ולפי זה נמצא כי לגבי איסור יין נסך שיסודו הוא עבודה זרה – לא עומדת להם לישראל ה'מודעא רבה לאוריתא' ולא יכולים לפטור עצמם בטענת שקבלוה באונס! ולכן, בעוד שלגבי מאכלות אסורות היו ישראל יכולים לפטור עצמם מכח ה'מודעא רבה לאוריתא', הרי לענין שתיה היו חייבים להקפיד שתהא 'כדת של תורה' ולהמנע מיין נסך. ודבר זה מדויק בלשון הפסוק באופן נפלא: "והשתיה כדת" – כדת של תורה, שלא טעמו מן היין. ומדוע? "ואין אונס" – לגבי איסור יין נסך אין את התירוץ של אונס. ומדוע? "כי כן יסד המלך על כל רב ביתו" – הקב"ה, מלכו של עולם, צוה איסור זה של עבודה זרה על כל בריות תבל, וממילא חל על כל ישראל הכלל של 'דינא דמלכותא דינא' ואין הם יכולים להשתמט מן האיסור בטענה שקבלוה באונס… הפלא ופלא!..

"והשתיה כדת אין אונס" 
הרה"ק בעל המנחת אלעזר ממונקאטש זי"ע פירש  "והשתיה כדת אין אונס" – דהנה מצינו בגמרא (שבת פח.)  מלמד שהתנה הקב"ה עם מעשה בראשית ואמר להם, אם  ישראל מקבלים התורה אתם מתקיימין, ואם לאו אני מחזיר  אתכם לתוהו ובוהו. וממשיכה הגמרא בעת קבלת התורה - "מלמד שכפה עליהם הר כגיגית ואמר להם אם אתם מקבלים את התורה מוטב ואם לאו שם תהא קבורתכם. אבל הדר – אח"כ, קבלוה באהבה בימי אחשורוש מאהבת הנס – דכתיב "קיימו וקבלו היהודים" – ודרשינן קיימו מה שקיבלו כבר. וזהו הרמז כאן: "והשתיה" – אבן "השתיה" שממנה הושתת העולם (יומא נד:), נעשתה בימי אחשורוש "כדת" וכהלכה, והיא כבר לא מאוימת, כי ישראל חזרו וקבלו את התורה "אין אונס" – מרצון, כנ"ל…
 
והשקות בכלי זהב וכלים מכלים שונים ויין מלכות רב כיד המלך (א. ז)
שאל הרה"ק רבי יהושע מבעלזא זי"ע מדוע לא נענש אחשורוש על שחילל את כלי המקדש כמו שנענש בלשאצר כמובא בספר דניאל (פרק ה' א' -ד'), שבו מתואר משתה בלשאצר, בו הגביעים הקדושים שנלקחו מבית המקדש מחוללים על ידי בלשאצר ככלי שתייה עבורו ועבור שריו, ועונשו היה, שפתאום ראה יד עלומה (משמים) כותבת על הטיח שבקיר, שמלכותו תתפרק ותימסר לידי הפרסיים, ואכן, באותו הלילה נהרג. וא"כ למה אחשורוש לא נענש כך? אלא ההסבר הוא: כי עונשו של אחשורוש היתה עצם השתכרותו באותם כלים, כי אז צוה בשכרותו להרוג את ושתי, וכידוע, מיד שנתפקח מינו הביע חרטה וצער על כך, ולכן עונשו היה יותר גדול מבלשאצר, כי אצל אחשורוש העונש בא באותו כלי עצמו שעבר עבירה בה, משא"כ אצל בלשאצר. וזהו שמרומז כאן בפסוק: "וכלים מכלים שונים" – מדוע הכלים הללו שונים מהכלים של בלשאצר, שזה נענש על ידיהם ואחשורוש לא נענש? התירוץ הוא: "ויין מלכות רב" – היין הסב לו עונש רב, "כיד המלך" – כאותה "יד" שנראתה לבלשאצר המלך…


והשתיה כדת אין אונס כי כן יסד המלך על כל רב ביתו לעשות כרצון איש ואיש (א. ח)
כתוב במדרש רבה (אסתר פ"ג.י) שכל מקום במגילה שנאמר "מלך" סתם, (ולא מלך אחשורוש), הכוונה למלכו של עולם! ולפי זה, הסביר הרה"ק רבי צבי הירש מרימנוב זי"ע את דברי הפסוק: "והשתיה כדת" – הרי "התורה" נקראת בשם "אבן שתיה", שעליהם – שניהם, מושתת העולם כידוע, ולכן, אם אדם לומד תורה באהבה ובחשק, "כדת" – כפי שצריך להיות, "אין אונס" – ללא שום הרגשת כפיה, אז  "כן יסד המלך" – מלכו שלעולם, "לעשות כרצון איש ואיש" – למלא רצונו של זה!… כי הקב"ה התנה עם כל מעשי בראשית שיהיו כפופים ללומדי התורה ולומדיה, ולעשות כל מה שיגזרו עליהם, וממשלתם עליהם כממשלת הבורא ברוך הוא"!… (כדברי האור החיים הק', שמות פר' בשלח – "וישב הים לאיתנו") הוא שאמר הרה"ק רבי שמעלקא מניקלשבורג זי"ע על דברי חז"ל: "כל השותה מים לצמאו אומר: שהכל נהיה בדברו", (ברכות ל.ח) "מים" – אין מים אלא "תורה", ומי שלומד תורה לחשקו ולצמאו – הקב"ה אומר עליו: "שהכל נהיה בדברו" – כאשר יאמר כן יקום וכן יהיה!!!…

והשתיה כדת אין אונס כי כן יסד המלך על כל רב ביתו לעשות כרצון איש ואיש (א. ח)
הרה"ק רבי שלום מבעלזא זי"ע אמר: הרי בגמ' (מגילה יב.) מוסבר: "לעשות כרצון איש ואיש" – לעשות כרצון מרדכי והמן. ולפי זה נבין את דברי הכתוב: "כי כן יסד המלך" – מלכו של עולם, דהיינו שראשית ייסוד העולם היה, לעשות "כרצון איש ואיש" – כרצון מרדכי והמן, שהבחירה היא בידי האדם, להיות צדיק כמרדכי, או ח"ולהיות רשע כהמן, וזהו הבחירה של האדם… 

גם 'ושתי המלכה' עשתה משתה נשים וכו' ביום השביעי כטוב לב המלך ביין אמר וכו' להביא את 'ושתי המלכה', ותמאן 'המלכה ושתי' וכו', ויאמר המלך לחכמים וכו' כדת מה לעשות 'במלכה ושתי' וכו' ויאמר ממוכן לא על המלך לבדו עותה 'ושתי המלכה' (א. ט -יט)
הגר"א מוילנא זי"ע הסביר מהלך נפלא עד למאוד – מדוע פעמים נכתבה ושתי בשם 'ושתי המלכה', ופעמים 'המלכה ושתי'. דהנה ידוע שאחשורוש לא היה מזרע המלוכה, וּושתי אשתו היא היתה ה'כסוי המלכותי' שלו, שהרי היא היתה הדור הרביעי לנבוכדנצר הרשע, ולכן כשקרא לה אחשורוש, אמר להביא את 'ושתי המלכה' דהינו היא סתם ושתי, בזכותי היא מלכה. אך כשהיא מאנה לבוא נאמר: "ותמאן המלכה ושתי", לומר לך שהיא מלכה בזכות עצמה ורק אחרי שהיתה מלכה נקראה ושתי. והנה, בשעה שמבקש אחשורוש לדעת איך  להגיב לסירובה המבזה של ושתי לבוא על פי הזמנתו, שואל אחשורוש "מה לעשות במלכה ושתי" וממוכן עונה: "אשר לא תבוא ושתי", ולכאורה למה שינה כאן אחשורוש וכיבדה קודם בתואר המלכה ואח"כ בשמה – מה שלא עשה עד כה? אלא שכנראה המלך תפס את עצמו, ופחד שיהרגו אותה ולכן שאל מה לעשות ב'מלכה ושתי' ובכך רצה לרמז להם שלא יפסקו את דינה למוות, אך המן שהיה לו חשבון ארוך עמה, חפץ במותה ולכן אמר "אשר לא תבוא ושתי" – היא סתם ושתי, ואם תהיה אחרת במקומה היא תהיה לא פחות טובה. וממשיך הגר"א זי"ע ואומר, שכל המהלך הנ"ל מרומז בטעמי המקרא באופן מיוחד על המילים ושתי: שכן אם נתבונן, נראה, שבפעם הראשונה בה מוזכרת ושתי המלכה – "גם ושתי המלכה עשתה משתה נשים", מטעמות המלים "ושתי המלכה" בטעם 'זקף קטן', שכן אחשורוש אמנם טען בדיוק כך, שהוא זה שזקף את ושתי שהיתה קטנה ופשוטה עד לנישואיה עמו. לאחר מכן מוזכרת ושתי בפסוק: "להביא את ושתי המלכה", כאשר כאן הטעמים על המילים "ושתי המלכה" – 'דרגה תביר', והמשמעות – שצעד זה, נועד לשבור את דרגתה ואת מעמדה של המלכה ושתי. אולם המלכה אינה נענית בקלות, ובפסוק נאמר: "ותמאן המלכה ושתי", והטעמים במילים אלו 'מונח רביעי', שכן ושתי היתה דור רביעי לנבוכדנצר המלך, וכרגע  היא עומדת להסתלק מן המלוכה, דהיינו מונח רביעי. וכאן מגיע אחשורוש ומבקש מהשרים עצה "כדת מה לעשות במלכה ושתי", כאשר הפעם הטעמים הם 'טפחא אתנחתא', כביכול מבקש המלך משריו מעט אתנחתא… רגיעה ושיקול הדעת, לפני שהם חורצים משפט בנושא אשר יש לו השלכות כל כך משמעותיות בשל מעמדה המיוחד של המלכה. אבל המן לא  מוותר והוא אומר: "לא על המלך לבדו עותה 'ושתי המלכה'", והטעמים הם" 'מנח אתנחתא'. כלומר: המן ממליץ להניח לאתנחתא, לשקול הדעת ולרגיעה, אלא להעניש את המלכה תיכף ומיד במלוא חומר הדין! וההצעה שלו הנה: "אשר לא תבוא ושתי" – והטעם הוא" 'קדמא ואזלא רביעי', כביכול אומר הוא: תקדים ותלך מכאן אותה ושתי שהיא דור רביעי לנבוכדנצר…
 
אחר הדברים האלה כשך חמת המלך אחשורוש זכר את ושתי ואת אשר עשתה ואת אשר נגזר עליה (ב. א)
אמרו חז"ל (מגילה יב. ב) "במדה שאדם מודד מודדין לו מלמד שהיתה ושתי הרשעה מביאה בנות ישראל וכו' ועושה בהן מלאכה בשבת, היינו דכתיב אחר הדברים האלה כשוך חמת המלך אחשורוש זכר את ושתי ואת אשר עשתה ואת אשר נגזר עליה – כשם שעשתה כך נגזר עליה". בספר "גלגולי נשמות" (ו. אות ב') גילה המקובל האלקי הרמ"ע מפאנו זי"ע סוד גדול! שתיקונה של ושתי גם היתה מדה כנגד מדה! והוא על פי המעשה הידוע שמובא במדרש (פסיקתא פ'יד): "אמרו רבותינו מעשה היה בישראל: אחד שהיה לו פרה אחת חורשת, נתמעטה ידו ומכרה לו לגוי אחד, כיון שלקחה הגוי וחרשה עמו ששת ימים של חול, הוציאה גם בשבת שתחרוש עמו, אבל רבצה לו תחת העול. היה הולך ומכה אותה והיא אינה זזה ממקומה, כיון שראה כן הלך ואמר לאותו ישראל שמכרה לו בא טול פרתך, תראה כמה אני מכה אותה והיא אינה זזה ממקומה. אותו ישראל הבין שבשביל שהיתה למודה לנוח בשבת אצלו, לכן היא לא רוצה לעבוד. אמר לו: בא ואני מעמידה. כיון שבא, אמר לה באזנה: פרה פרה! את יודעת כשהיית ברשותי היית חורשת בימי החול ובשבת היית שובתת כמוני, עכשיו שאת ברשות גוי בבקשה ממך עמדי וחרשי! וראה זה פלא! מיד עמדה וחרשה. אמר לו אותו הגוי: איני מניחך עד שתאמר לי מה עשית באזנה, אני נתייגעתי בה והכתי אותה ולא עמדה, והנה אתה רק לחשת לה וכבר היא קמה? התחיל אותו ישראל מפייסו ואמר לו: לא כישוף ולא כשפים עשיתי אלא כך וכך הסחתי לה באזנה ועמדה וחרשה. מיד נתיירא הגוי ואמר: ומה אם פרה שאין לה לא שיחה ולא דעת, בכל זאת הכירה את בוראה, אז ק"ו אני, שייצרני יוצרי בדמותו ונתן בי דעת איני הולך ומכיר את בוראי!? מיד בא ונתגייר ולמד וזכה לתורה והיו קוראים שמו יוחנן בן תורתה… וגילה הרמ"ע מפאנו – שתיקונה של ושתי היתה, שהמלכה ושתי נתגלגלה באותה פרה שמכר אותו חסיד, ולא היתה רוצה לחרוש בשבת כתיקון על כך שהיא היתה רוצה שיעשו בנות ישראל מלאכה בשבת. ואותו גוי שנתגייר על ידי זה הוא אחשורוש, ואז היה תיקונה…
 
הנערות הראויות לתת לה מבית המלך (ב. ט)
מלמד שהיתה מונה בהן שבעת ימי השבוע בכדי לדעת מתי הוא שבת (מגילה י"ג.). שאל הגה"ק רבי יהונתן אייבשיץ זי"ע בספרו יערות דבש – אסתר, שנביאה היתה – לא ידעה איזהו יום השבת עד שהוצרכה לסימניהן של הנערות? אלא – אסתר היתה מסתרת עמה ומולדתה לבל ידעו שהיא יהודיה. ואמרו חז"ל: בטלה מביאה לידי שעמום, אם כן, בודאי היתה אסתר גם עוסקת בכל ששת ימי המעשה במלאכה, כאשה חכמת לב. אם כן ישגיחו נערותיה כי בשבת אינה עושה במלאכה, וידעו מהו עמה. על כן הערימה אסתר בחכמתה וחלקה את הנערות כל אחת ליום אחר של השבוע, ממילא, הנערות ששרתוה בחול לא נמצאו עמה בשבת, והיו סבורות שהיא עוסקת תמיד במלאכה, ואילו הנערה הנמצאת עמה בשבת, סברה שאף פעם אינה עוסקת במלאכה…
 
אין אסתר מגדת מולדתה ואת עמה (ב.כ)
מסופר על הגאון רבי איזיל חריף זי"ע שישב שנה אחת בפורים עם  בני עירו וכאשר ליבו היה מבוסם עליו, שאל -ואמר: האם יודעים אתם מה היה הנס והפלא הגדול ביותר בפורים? אומר לכם: "אין אסתר מגדת מולדתה" – הדבר הזה, שאשה יכלה לשמור סוד! זה היה הפלא והנס הגדול ביותר בנס פורים!…
 
בימים ההם ומרדכי יושב בשער המלך קצף בגתן ותרש וכו' ויבקשו לשלחו יד במלך אחשורוש. ויודע הדבר למרדכי ותאמר אסתר למלך בשם מרדכי (ב. כא – כב)
המשנה (אבות ו.ו) אומרת: גדולה תורה יותר מן הכהונה ומן
המלכות, שהמלכות נקנית בשלושים מעלות, והכהונה בעשרים וארבע, והתורה נקנית בארבעים ושמונה דברים. והמשנה מונה ומפרטת את אותם ארבעים ושמונה דברים, ואחת מהן הוא: "האומר דבר בשם אומרו", ממשיכה המשנה: הא למדת כל האומר דבר בשם אומרו מביא גאולה לעולם, שנאמר (אסתר ב) "ותאמר אסתר למלך בשם מרדכי", את כל הסיפור עם בגתן ותרש, וזה היה הפתיחה לגאולת ישראל מהצרה הקשה. תמה הרה"ק בעל השפת אמת זי"ע, לכאורה מה השבח העצום בכך שהאדם אומר דבר בשם אומרו, כלומר, שאינו רוצה להתלבש בטליתו של חבירו, האם משום כך זכותו רבה כל כך עד שדבר זה גורם לו להביא גאולה לעולם וכן שדבר זה הוא מן הדברים שהתורה נקנית בהם?
אלא מובא בגמרא (מגילה ז. א) ר"א אומר אסתר ברוח הקודש נאמרה שנאמר "ויודע הדבר למרדכי". ומבואר בגמרא (סנהדרין פט. ב) כי מה שמתגלה לנביא ברוח הקודש מתגלה גם לנביאים אחרים. אם כן כמו שנודע ברוח הקודש למרדכי, כן נודע מיד לאסתר שנחשבת בין שבע הנביאות (מגילה יד.א). על כן היתה אסתר יכולה לומר בשם עצמה למלך, אבל בכל זאת היא נהגה טובת עין למרדכי ואמרה את הדבר בשמו. וזו העין הטובה הוא השבח הגדול: אדם היודע דבר בעצמו וטובה עינו שיהיה דבר זה נקרא על שם חבירו ראוי שיביא גאולה לעולם וראוי שהתורה תהיה נקנית על ידי זה…
הגה"ק רבי שמעון סופר רבה של קראקא זי"ע אמר, שזהו גם הפשט בסוף המגילה (ט. לב) "ומאמר אסתר קיים דברי הפורים האלה", ולכאורה על איזה מאמר מדובר? אולם הכוונה על "ותאמר אסתר למלך בשם מרדכי" שעל כך דורשת הגמרא שכל האומר דבר בשם אומרו מביא גאולה לעולם, אם כן "מאמר אסתר" בשם מרדכי גרם הפורים…
 
ויעש המלך כדבר ממוכן (ב. כא)
אמר הרה"ק רבי אהרון מקרלין זי"ע נרמזנו מזה הכתוב: "כדבר ממוכן" – כפי שעושים ההכנה בזה העולם, ברוחניות בתורה ובמצוות, כך עושה המלך – מלך העולם, כרצון יראיו ומשפיע חיותו וטובו מלמעלה!…
 
ויודע הדבר למרדכי ויגד לאסתר וכו' ויבקש הדבר וימצא ויתלו שניהם על עץ וכו' (ב. כג)
"היו בגתן ותרש מספרים דבריהם לפניו בלשון טרסי, ואין יודעים שהיה מרדכי מכיר בשבעים לשונות, שהיה מיושבי לשכת הגזית" (רש"י).
מסופר שפעם בא השר והנגיד משה מונטיפיורי (שעזר רבות ליהודי ירושלים בפרט, וליהודי העולם בכלל, בנדיבותו הרבה) לוורשא, אל מעונו של הרה"ק בעל החידושי הרי"ם זי"ע ושאל אותו: מדוע אין יהודי המדינה מלמדים את בניהם לשונות העמים, (שפות זרות) שהרי מצינו, כי גם הסנהדרין ידעו שבעים לשון, וכן נגרם נס פורים בשל מרדכי, אשר הבין לשון טרסיים של בגתן ותרש?
השיבו הרבי: אדרבא! מזה מוכח שאין ללמד ילדי ישראל לשונות העמים, שאילו למדו ישראל שבימי אחשורוש את לשונות העמים, היו נזהרים בגתן ותרש מלדבר לפני מרדכי מחשש שיבין דבריהם ויספר למלך, אבל מחמת שהיו יודעים, כי יהודים אינם מכירים בלשון העמים העיזו לדבר – ומכאן צמחה הישועה… (רק מרדכי שהיה מיושבי לשכת הגזית וכל הסנהדרין – היו יודעים שבעים לשון, מגזירת הכתוב שלא ישמעו הסנהדרין מפי המתורגמן).
 
ויבז בעיניו לשלוח יד במרדכי לבדו כי הגידו לו את עם מרדכי ויבקש המן להשמיד את כל היהודים אשר בכל מלכות אחשורוש עם מרדכי (ג. ו)
שאל האלשיך הקדוש זי"ע – אם המן רצה משנאתו להרוג את מרדכי משום שלא השתחווה לו, מדוע החליט להשמיד את כל היהודים? אלא ההסבר הוא כך: הדרך הוא שאם אדם מישראל נמצא בצרה, אחרים מתפללים בעדו להצלתו. כי האדם בעצמו אינו יכול לעזור לבדו, שהרי אין חבוש מתיר עצמו מבית האסורים. לכן רצה המן שהיה מלא שנאה על מרדכי שלא רצה לכרוע לפניו ברך, לשלוח יד במרדכי. אבל לאחר שקיבל ידיעות על דרכם של ישראל שאחד מתפלל ועוזר להצלתו של השני, "ויבז בעיניו לשלוח יד במרדכי לבדו, כי הגידו לו את עם מרדכי" – ספרו לו כי עמו יחוש להצלתו, ולא יוכל לו למרדכי, לכן "ויבקש המן להשמיד את כל היהודים עם מרדכי" – כי אם כולם יהיו בצרה, אז כולם יהיו בבחינת אין חבוש מתיר עצמו מבית האסורים, ואזי יכול לו למרדכי… ואילו הרה"ק רבי יצחק מווארקא זי"ע – אמר: ויבז בעינו לשלוח יד במרדכי לבדו, "כי הגידו לו את עם מרדכי" – סיפרו לו כי העם הוא של מרדכי, עם שיש בכוחו להוציא מתוכו הרבה מרדכי!… ואם כך הדבר, מה תועלת תצמח לו מזה שיאבד את מרדכי זה האחד, והרי מיד יעלה ויצמח במקומו מרדכי אחר…
 
ישנו עם אחד מפוזר ומפורד בין העמים (ג. ח)
הרה"ק מווארקא זי"ע היה מפרש: "יש- "נוי", היינו יש איזה מן יופי מיוחד בזה, שהם "עם אחד" – באחדות באהבה והתחברות האחד עם השני!… הרה"ק רבי נפתלי מרופשיץ זי"ע אמר: – זאת הייתה הטענה של המן: "ישנו" – הוא קיים! משום – "עם אחד", משום שהייתה ביניהם עד עתה אחדות, ואולם כהיום הזה – "מפוזר ומפורד בין העמים", מחולק ומפולג עם עצמו, ולכן קל להתגבר עליו… ואילו הרה"ק רבי משה מסאמבור זי"ע אמר דכך הוא הפשט: "ישנו עם אחד" – דכל זמן ועת שישראל המה עם אחד! אז "מפוזר ומפורד בין העמים" – מזה בא פיזור ופירוד בין העמים!… ואילו באופן אחר אפשר לפרש שזה היה טענת המן למלך: "מפוזר ומפורד בין העמים" – אין הם חסים עוד על כבודם, את כל המחלוקות הפנימיות שביניהם, את כל הפיזור והפירוד שלהם, הם נושאים ומוציאים החוצה אל רשות הרבים, אל "בין העמים", והודות לכך גלויים וידועים לנו כל חסרונותיהם וכל חולשותיהם, וכבר אנו יודעים, איפוא, איך להילחם בהם ולנצחם… 

 
ויאמר המן למלך אחשורוש ישנו עם אחד מפזר ומפורד בין  העמים בכל מדינות מלכותך ודתיהם שונות מכל עם ואת דתי המלך אינם עושים ולמלך אין שוה להניחם, אם על המלך טוב יכתב לאבדם (ג. ח-ט)
שנה אחת בעת ישב הגה"ק רבי מאיר שפירא זי"ע ראש ישיבת חכמי לובלין בישיבתו לסעודת פורים ומשתה היין, קם מבוסם והכריז בשמחה: טעות היא לומר שהמן רצה להרע לנו, הוא רצה רק להעניק לנו חג נוסף, והראיה היא! – ממקרא מפורש במגילה! המן בא אל אחשורוש ואמר: "ישנו עם אחד וכו' ודתיהם שונות מכל עם" – כל החגים שהם חוגגים, כולם באו להם "מכל עם" הגוזרים עליהם גזירות, ולבסוף בנחלם מפלה, חוגגים היהודים!… כך יש להם – "פסח" מפרעה, "חנוכה" מאנטיוכוס, וכן הלאה, אולם "ואת דתי המלך אינם עושים", ממך אחשורוש אין ליהודים עדיין חג, ולכן – "אם על המלך טוב יכתב לאבדם" וסופך לנחול סוף מר… וממילא יהיה להם חג פורים שמח!…
 
ונשלוח ספרים ביד הרצים… להשמיד ולהרוג ולאבד את כל היהודים מנער ועד זקן טף ונשים ביום אחד (ג. יג)
מפני מה דווקא ביום אחד? וכי לא היה טוב יותר בשביל התוכנית השטנית הזאת לערוך שחיטה של ימים רבים? אלא אומר על כך הרה"ק רבי שלמה מקרלין זי"ע בדרך צחות: המן, צורר היהודים, יודע היה שיש לו עסק עם היהודים, שהם עם המלומד בניסים, וביקש להבטיח עצמו, שאם לא תצליח תכניתו והיא תיגמר במפלה, אל יהיה להם היהודים אלא יום אחד של חג, ולא כמה ימים רצופים…
 
ותחלחל המלכה מאד ותשלח בגדים להלביש את מרדכי ולהסיר שקו מעליו וכו' (ד. ד)
מה טעם שלחה אסתר בגדים למרדכי, הרי לא מחסרון בגד לבש שק, הלא הוא – מדעת קרע את בגדיו, משום סיגוף וצער, וגם את הבגדים האחרים יקרע? אלא מסביר הרה"ק בעל התפארת שלמה זי"ע – רמזה אסתר בשליחת הבגדים כי היא חולקת על דרכו של מרדכי!מרדכי קיוה להצמיח ישועה לעם ישראל ע"י סיגופים מחמת צער גלות השכינה, לפיכך סבר שראוי לכל אחד ללבוש שק ולעלות אפר. אך אסתר, רוח אחרת היתה עמה: היא סברה כי יש לעורר את הרחמים ע"י שמחה. כי השכינה אינה שורה מתוך עצבות, ככתוב: "עבדו את ה' בשמחה", ועוד כתוב: "עוז וחדוה במקומו". ובשליחת בגדי המלכות למרדכי, לכך נתכוונה! וזה היה חלק מתפילתה שמרדכי ילך בדרך השמחה! וכמובא במדרש: שכאשר הרכיבו את מרדכי ברחובות העיר והילבשהו בגדי מלכות, שלחה אסתר והביאה שבעה אלפים נושאי כלי זמר. וכאשר בא מרדכי לכלל שמחה, היה בכוחו לעורר רחמים וחסדים!…
 
כי אם החרש תחרישי בעת הזאת רוח והצלה יעמוד ליהודים ממקום אחר ואת ובית אביך תאבדו, ומי יודע אם לעת כזאת הגעת למלכות (ד. יד)
ידוע ומפורסם עד כמה השתדל הרה"ק רבי ישראל מרוז'ין זי"ע להקל את סבלם של יהודי רוסיה בתקופת שלטון הצאר ניקולאי ימ"ש. פעם הפנה מבטו כלפי מעלה ואמר: רבונו של עולם! "אם החרש תחרישי בעת הזאת", מסתבר כי "ריוח והצלה יעמוד ליהודים", אבלהנני מפחד מאד שהריוח והצלה יעמוד ליהודים "ממקום אחר", מהסטרא  אחרא רח"ל, כיון שהם רואים שדרך רשעים צלחה, לכן יפרקו מעצמם עול מלכות שמים ויחפשו להם ישועות ממקום אחר, על ידי שיהפכו לרופאים עורכי דין ומלומדים בחכמות חיצוניות, ואז הלא "ואת ובית אביך תאבדון", התורה והתפילה ילכו לאבדון, ("את" רומז על התורה שהיא מא' עד ת', "ובית אביך" על התפילה כי תפלות אבות  תקנום.) ואל תאמר, נראה אז מה יהיה המצב, בינתיים אין מה לדאוג, לא ולא רבונו של עולם! "ומי יודע  אם לעת כזאת הגעת למלכות" – מי יודע אם יהיה עוד מי שירצה לקבל עליו עול מלכותך עליו, וכידוע אין מלך בלא עם, לכן לא עת לחשות ויפה שעה אחת קודם!…
 
לך כנוס את כל היהודים וכו' וצומו עלי ואל תאכלו ואל תשתו שלושת ימים לילה ויום, גם אני ונערתי אצום כן, ובכן אבוא אל המלך אשר לא כדת וכו' (ד. טז)
ביאר זאת הגר"א זי"ע – אמרה אסתר: אתם, "צומו עלי שלושת ימים תמימים לילה ויום" – שהם שבעים ושתיים שעות, ואילו "אני ונערותי אצום כן" – כמנין "כן" – שהם שבעים שעות בלבד. כי אם "ובכן" – אצום שבעים ושתיים שעות כמנין "בכן" – שהם שלושתימים, "אבוא אל המלך אשר לא כדת" – אהיה נגד הנימוס, שידוע כי מי שצם שלושה ימים ריח פיו נודף, כמו שמובא ברבי אליעזר בן הורקנוס. (פרקי דר' אליעזר). ואילו הרה"ק רבי בונים מפשיסחא זי"ע אמר: אסתר לא היתה יכולה להתענות אז, כי הרי הסעודה שהכינה לאחשורוש ולהמן היתה בימי התענית שלושת הימים, ואם כן, למה התכוונה אסתר באמרה למרדכי: "וגם אני ונערותי אצום כן"? אלא ענה ואמר: אמרה אסתר: "וגם אני ונערותי אצום כן" – אני ונערותי נצום בדרך הזאת של אכילה ושתיה!.. כי צדיקים יכולים לאכול סעודה של ממש ושיהיה נחשב להם כתענית! כי תלוי מה מתכוונים באכילה ולאיזה מטרה!.. 

לך כנוס את כל היהודים וכו' וצומו עלי וכו', ויעבור מרדכי ויעש ככל אשר צותה עליו אסתר (ד. טז-יז)
"ויעבור מרדכי" – כתוב בגמ' מגילה, אמר רב ש"העביר" יו"ט הראשון של פסח בתענית. וקשה, וכי לא היה יכול מרדכי לתקן תענית ביום חול, כדי שלא יצטרך להתענות דווקא ביום טוב? אלא הסביר זאת הרה"ק רבי ישכר דוב מבעלזא זי"ע על פי מה שמסופר על הרה"ק רבי יצחק מדרוהוביטש זי"ע שטרם שנתפרסם היה עני גדול ועסק במלמדות אצל כפרי אחד, פעם חלה הכפרי מאוד ואמרו לו שיתן צדקה לעשרה עניים שיתענו יום שלם ויבקשו רחמים עליו, מובן שהראשון מהעשרה היה ר' יצחק, אך הוא לא התענה כלל כמו התשעה האחרים, אלא קנה בשר ודגים ומטעמים וסעד עם בני ביתו והטיבו לבם יחד.לאחר זמן מה, הכפרי הבריא, וכשנודע לו איך שר' יצחק  'התענה'… חרה לו מאוד, וישאלהו: איך מלאו לבו לעבור על דברי משלחו, אשר נתן לו הכסף על מנת שיתענה? השיבו ר' יצחק: דע, כי בתחילה חשבתי לעשות כדבריך, אבל חשבתי בלבי איזו פעולה תהיה מתעניתי, הלא בשמים רגילים למדי בתעניותיי, לכן התבוננתי שיותר טוב לעשות בממונך סעודה יפה לי ולמשפחתי, שבזה תתקיים התעוררות בשמים וישאלו מה יום מיומים, היכן לקח העני המרוד הזה סעודה שלמה כזו לו ולמשפחתו, ויימצא הדבר כי אתה החיית אותנו בכספך, ובזכות זו תזכה לרפואה.
ועל פי זה אפשר לומר שזו היתה מחשבת מרדכי, שחשב לעצמו, כי אם יתקן תענית ביום חול, כבר רגילים בשמים שישראל מתענים על כל צרה שלא תבוא, אבל תענית בפסח לא אירעה עדיין, כי ביום טוב הכל שמחים וסועדים לבן, ומזה תתעורר בשמים התמיהה מה קרה? ויוודע למעלה כי עת צרה ליעקב, ואז ממנה יוושע.
 
ויצא המן ביום ההוא שמח וטוב לב (ה. ט)
וי, וי! – צעק פעם הרה"ק רבי לוי יצחק מברדיטשוב זי"ע כשהגיע אל הפסוק הזה – מהיכן באה ומגיעה אליו, אל המן הרשע, מידה חשובה כל כך, היא מידת השמחה?… וי וי! רק משום כך גבר תחילה על מרדכי, שהיה שרוי אז בעצבות ובתענית…  

ויספר להם המן את כבוד עושרו ורוב בניו ואת כל אשר גדלו המלך (ה. יא)
וכמה רוב בניו? אמר רב: "שלושים" (מגילה טז'). היכן מרומז וכיצד מסתבר מן הפסוק הזה, שהיו לו להמן שלושים בנים? ביאר הגר"א מוילנא זי"ע – זה מסתבר מן התיבה "ורוב". שכן במסכת פסחים, על
 המשנה "הפסח נשחט בשלוש כיתות" (פסחים ס"ד) אומרת שם
 הגמרא: "בג' כיתות של שלשים שלושים בני אדם", והגמרא מסיקה:
 "ברוב עם הדרת מלך", מתברר איפוא כי ב"רוב" הכוונה לשלושים…

המן מן התורה מניין?
הגמרא (חולין קלט:) שואלת: "המן מן התורה מנין? ותשובתה היא, שנאמר (בראשית ג. יא) "'המן העץ' אשר צויתיך לבלתי אכל ממנו אכלת". ולכאורה צריכים להבין מדוע כה חשוב לדעת היכן מוזכר המן בתורה? הסבר לכך מובא בשם הגה"ק בעל החזון איש זי"ע – דבפרשת משפטים (שמות כג. יג) נאמר: "ושם אלהים אחרים לא תזכירו לא ישמע על פיך", ומבארת הגמרא (סנהדרין סג:) "שלא יאמר אדם לחבירו, שמור לי בצד עבודה זרה פלונית" – ואסור להזכיר שם עבודה זרה כלל, חוץ מעבודה זרה שהוזכרה בתורה, כגון אותה שאומר משה רבינו (דברים ג. כט) "ונשב בגיא מול בית פעור". על פי זה יש לומר, כי לגמרא היה קשה, הלא המן עשה עצמו עבודה זרה – ומסיבה זו מרדכי לא כרע ולא השתחוה לו. אם כן, היאך מותר להזכיר את שמו של המן? על כרחנו, ששמו מוזכר בכתוב, ועל כן מותר להזכירו. על כך שואלת הגמרא: "המן מן התורה מנין"? – היכן מוזכר שמו של המן בתורה? ותשובתה היא: "המן העץ" – וממילא מותר להזכיר את שמו… ואילו המגיד הירושלמי הנודע הגה"צ רבי שלום שבדרון זי"ע הסביר בדרכו המיוחדת את שאלת הגמרא באופן אחר: דהנה המגלה מתארת את המן כשהוא נמצא בשיא תפארתו – המלך נשאו על כל שריו ועבדיו, כל עבדי המלך כורעים ומשתחווים לו, בכל מאה ועשרים ושבע מדינות המלך אין איש נכבד ממנו, המלכה עושה משתה רק לכבודו – ובכל זאת כשהוא יוצא מן המשתה ורואה שמרדכי לא קם ולא זע מפניו, הוא מתמלא חמה. המן בא לביתו, אוסף את כל אוהביו ומכיריו, מפרט באזניהם את "כבוד עשרו ורוב בניו ואת כל אשר גדלו המלך", ומיד אחר כך מכריז: "וכל זה איננו שוה לי"… ולמקרא הדברים מתעוררת פליאה – כיצד המן יכול לחוש, שכל הכבוד והיקר שיש לו אינם שווים מאומה, רק בגלל יהודי אחד שאינו משתחוה לו? האם על מעט הכבוד שנגרע ממנו יקום או יפול כל הכבוד שחולקים לו האנשים במאה עשרים ושבע מדינות?! וזו השאלה ששואלת הגמרא: "המן מן התורה מנין? – היכן רמוזה בתורה תכונה משונה שכזו? ותשובת הגמרא היא: שנאמר "המן העץ" – שורש תכונה זו שמצינו אצל המן, התגלה כבר בהנהגת אדם הראשון, וממילא הוא קיים בטבע בני האדם בכלל. ומה מצינו אצל אדם הראשון? בגן עדן נטע ה' "כל עץ נחמד למאכל וטוב למראה", אפילו "עץ יים" נמצא בתוך הגן, והקב"ה מתיר לאדם הראשון  לאכול מכל עצי הגן, מלבד מעץ אחד – עץ הדעת טוב ורע. איסור זה גורם לאדם הראשון לחוש ש"כל זה איננו שוה לו" – הוא מתאוה לאכול דווקא מעץ הדעת. למה? כי זהו תפקידו של היצר הרע – לטעת בלב האדם את התחושה כי מה שחסר לו הוא העיקר. האדם אינו מסתפק במה שיש לו, אלא משתוקק דווקא למה שעדיין לא השיג. לא די לו במותר לו, והוא מתאוה דווקא למה שנאסר עליו…

ותאמר לו זרש אשתו וכל אהביו יעשו עץ גבוה חמישים  אמה (ה. יד)
מפני מה דווקא בחרו בגובה הזה, של "חמישים" אמה? אלא הסביר הגה"ק רבי יהונתן אבישיץ זי"ע – הם חשבו עצמם ללמדנים!… כי בגמרא (בבא בתרא כח) "מרחיקים את הקברות מן העיר חמישים אמה, משום ריח רע". ריח הרע של מת שולט במרחק חמישים אמה, ומשום כך, בשביל שיקבל את הרשות להקים את עץ התלייה באמצע העיר, הם יעצו לו איפוא: "יעשו עץ גבוה חמישים אמה", שאם לא כן, לא ירשו השלטונות להקימו בעיר… ורבות מחשבות בלב איש ועצת ה' היא תקום!
 
ותאמר לו זרש אשתו וכל אהביו יעשו עץ גבוה חמישים אמה ובבוקר אמר למלך ויתלו את מרדכי עליו וכו' (ה. יד)
במדרש מובא "בבוקר" – בזמן קריאת שמע של שחרית. שואל  הגה"ק רבי יהונתן אבישיץ זי"ע – מה בער להם לקום כל כך מוקדם בבוקר, האם ממשכימי קום היו?… אלא הסביר זאת: כי  במחשבה תחילה הציעו זרש ואוהביו להמן, שיתלה את מרדכי  בבוקר, שכן אם יקראו ישראל קריאת שמע בעונתה וגם יסמכו גאולה לתפילה כראוי בותיקין, אינם ניזוקים כל היום! (עיין ברכות ט.ב), ותהיה התאמצותו של המן לשוא… לפיכך יעצו להקדים, לבטל את מרדכי מקריאת שמע, ושלא  יבוא לסמוך גאולה לתפילה, ואמנם השכים המן לבוא בלילה  לחצר המלך וכוונתו שיהיה מרדכי נתלה עם נץ החמה, אך הקב"ה הפר עצתו וקלקל מחשבתו!…
 
ויספר המן לזרש אשתו ולכל אוהביו את כל אשר קרהו ויאמרו לו חכמיו וזרש אשתו (ו. יג)
אמר הרה"ק בעל השפת אמת מגור זי"ע – בא וראה, כמה שווה חברות שתלויה בדבר! לפני כן, בעת שסיפר להם את צרותיו, הם קרוים "אוהביו", ולאחר מכן כששמעו את הדברים, והם רוצים לענות לו, הם קרואים "חכמיו". למה? מה קרה? אלא, בהתחלה כשהוא סיפר להם את "אשר  קרהו", הוא עוד הגיע בתור "המן" משנה למלך. ולכן כולם רצו להחניף לו ולהסתובב סביבו, והיתה זו "אהבה התלויה בדבר", לכן הם נקראים – "אוהביו". אבל כשרק החלו להריח ולהבין שהאדם העומד לפניהם בצרות – "נפול יפול", בטלה אהבתם וכולם החלו להתרחק ממנו, וכבר הם נקראים "חכמיו"…
 
ויאמרו לו חכמיו וזרש אשתו, אם מזרע היהודים מרדכי אשר החילות לנפול לפניו לא תוכל לו כי נפול תפול לפניו (ו. יד)
שאל הגה"ק בעל הנודע ביהודה זי"ע – הרי המן כינס את החכמים, בשביל שיעוצו לו איזה עצה טובה, ומה עצה היא:  "אשר החילות לנפול לפניו לא תוכל לו, כי נפול תפול לפניו"? אלא הפשט הוא – ענה ואמר: שהם הסבירו לו, כי ברעה וברשעות לא יוכל להשיג עוד דבר ממרדכי, שכן "אשר החילות לנפול לפניו – לא תוכל לו". אלא מה? "אם מזרע היהודים  מרדכי", אם מרדכי זה יהודי הוא, עוד ישנה עצה אחת ותקווה אחת, והיא: "כי נפול תפול לפניו", שימחל ויסלח לך. שכן כיהודי בוודאי בעל רחמים הוא, ובוודאי ירחם עליך…
 
ותען אסתר המלכה ותאמר וכו' כי נמכרנו אני ועמי להשמיד להרוג ולאבד, ואלו לעבדים ולשפחות נמכרנו החרשתי וכו', ויאמר המלך אחשורוש לאסתר המלכה מי הוא זה ואי-זה הוא אשר מלאו לבו לעשות כן (ז. ג -ה)
שאל הרה"ק בעל האוהב ישראל מאפטא זי"ע – והנה קשה הלשון "נמכרנו" שאמרה אסתר, כי היאך שייך לשון מכירה אצל הריגה. והיה צריך לומר כי נגזר עלינו. ועוד, למה הוסיפה אסתר לומר ואילו לעבדים ולשפחות נמכרנו החרשתי אשר לא נאמר עד הנה שום זכר מן מכירות לעבדים. ועוד, מה אמר  אחשורוש מי הוא זה וגו', הלא הוא בעצמו חתם את עצמו על הגזירה כמו שאמר הכתוב ויכתוב בשם טבעת המלך וגו'. ותירץ ע"ז הסבר נפלא ע"פ מה ששמע בשם רבי שרירא גאון זי"ע ע"פ מעשה שהיה אז בימיו. עשיר מופלג אחד היה לו ספר תורה שהיה כתוב בכתב ידו של עזרא הסופר. ולהעשיר הזה היו לו שני בנים. ולאחר פטירתו היה מחלוקת גדולה בין הבנים היורשים, מחמת שכל אחד מהם חפץ לקחת את הס"ת הזה, מאשר לקחת כל כסף וזהב שבעולם. והציעו טענותיהם לפני יודעי דת ודין, ויצא הפסק דין שהחלוקה תהיה ביניהם ע"פ הגורל ומי שיזכה ע"פ הגורל, שייך לו הס"ת הזה. והטילו גורל ביניהם, וזכה האחד בהס"ת הנ"ל ושמח מאד שמחה גדולה. והיה בעיניו כמוצא שלל רב. ולהשני היה יסורים גדולים, כי אף שלקח כנגדו הרבה כסף וזהב, כל זה אינו שווה לו מגודל תשוקתו להס"ת הזה.
בהעיר הנ"ל היה שם מומר אחד ובראותו כל זאת מאוד חרה אפו על היורש הזה שאיבד הון רב בעד ס"ת אחד. והחליט לעשות ברשעו מעשה בכדי ללעוג עליו. החליף את מלבושיו כדי שלא יכירהו. והלך לבית הכנסת אשר היה שם הס"ת הזה. והתחבא שם באיזה זווית עד הערב, וכאשר הלכו כל האנשים לביתם לקח המומר הזה את הס"ת מנרתיקו ומצא כתוב (שמות נג. כ) "ועבדתם את ה' אלוקיכם ובירך את לחמך". ועשה הרשע הזה ברשעותו ומחק את הע' מן ועבדתם וכתב א' במקומו ופיסל את הס"ת בחירוף וגידוף גדול ר"ל. ודבר זה לא נתוודע לשום אדם. ולאחר כמה ימים נודע הדבר שיש טעות כזה בהס"ת הזה. והנה היורש הזה שהס"ת נפל בגורלו היה לו צער גדול בשמעו מזה. ומגודל היסורים ודאגה, נחלה מאד, כי אמר אף שיכולין לתקן הטעות הזה אבל לא יהיה נקרא ס"ת של עזרא הסופר. בא אליו אביו בחלום הלילה, וסיפר לו בנו היורש את כל המאורע וצוה לחפש תחת השולחן ושם ימצא את עינו של המומר אשר יקוים בו "עין תחת עין"… ועוד אמר לו אביו שאת הס"ת לא יתקן שום אדם, כי כן יצא הפסק מהב"ד של מעלה אשר עזרא הסופר בעצמו יתקן את הס"ת שלו! וכן היה כאשר אמר אביו. עד כאן סיפור המעשה. 
ולפי זה אפשר להבין על נכון את דברי הפסוקים: כי המן הרשע עשה ג"כ כדבר הזה. היינו מתחילה כאשר בא לפני המלך לא גילה לו תוכן
כוונתו הרע, רק אמר שרצונו לקנות את היהודים לעבוד בהם. ונותן בעד זה עשרת אלפים ככר כסף. וכתב באמת בשטר מכירה "לעבדם". ואח"כ עשה המן הרשע ברשעותו ומחק את הע' וכתב א' במקומו בלשון "לאבדם". ואחרי זה כאשר ראו סופרי המלך את השטר מכירה שהיה נכתב לאבדם, אז כתבו הם פירוש הדבר להשמיד להרוג ולאבד. וזהו שאמרה אסתר: "ואילו לעבדים ולשפחות  נמכרנו" – היינו כאשר אמר לפניך בתחילה. החרשתי. ולכן כעס המלך אחשורוש ואמר מי הוא זה ואי זה הוא אשר מלאו לבו לעשות כן, פירוש כי אני לא מכרתי אותם אלא לעבדים…
 
ליהודים היתה אורה ושמחה וששון ויקר (ח. טז)
על הרה"ק רבי מאיר'ל מפרימשלאן זי"ע מסופר, שבעיצומו של "יום הפורים" נקלעו שני סוחרים לביתו, ונפשם בשאלתם בבכי ובתחנונים, שבאו עכשיו לעיר עם מלאי גדול של עורות כבשים שהשקיעו בזה מרבית רכושם, ולדאבונם ירד לפתע מחיר העורות וקרובים הם להפסד מרובה ולפשיטת רגל. ציווה רבי מאיר לבני ביתו להביא להם יין לרוב ולהשקותם עד שנתבסמו והיו בגילופין וקמו לרקוד ברוב שמחה וחדוה בשכחם את כל מחסרם ודאגתם. כיון שכן, נם להם רבי מאיר –מובטחני שעכשיו יעלה המחיר ויתייקרו העורות ותצליחו למכרם ברווח הגון! שכן פסוק מפורש הוא "במגילת  אסתר" "ליהודים היתה אורה" – ליהודים היו עורות, ולכן דאגו מאד על ירידת השערים, אמנם מכיון שקיימו מצות היום להיות ב"שמחה וששון" – אזי "ויקר" – נתייקרו העורות…. וכדבריו כן היה, מיד למחרת עלו השערים ומכרו את סחורתם במחיר הגון…
 
ליהודים היתה אורה ושמחה וששון ויקר (ח. טז)
שנה אחת בעת סעודת פורים הסביר הרה"ק בעל הבית ישראל מגור זי"ע את הכתוב הנ"ל על פי הפשט שפירש הרה"ק רבי בונים מפשיסחא זי"ע על הפסוק "ואדם ביקר בל ילין נמשל כבהמות נדמו". שאם "ואדם ביקר" – בא לאדם אזה 'יקר' היינו השגה והארה ו"בל ילין" – ואין היא לנה אצלו ונשארת חקוקה אצלו הלאה, הרי אין זה דבר של קיימא ונמשל 'כבהמות נדמו' על שלא הצליח לשמרה אצלו.  ועל פי זה פירש "ליהודים היתה אורה וגו' ויקר" היינו שהחזיקו אז עם ישראל באותה הארה ונשאר זאת אצלם הלאה…

ונהפוך היא אשר ישלטו היהודים המה בשונאיהם (ט. א)
אמרה נפלאה ואמיתית אמר הרה"ק רבי יואל מסאטמר זי"ע פעם בעת סעודת פורים: שאפשר לפרש את דברי פסוק זה, על פי הפסוק (בתהילים ק"כ) "אני שלום וכי אדבר המה למלחמה", דהנה מי שמקנא קנאת ד' צבאות באמת, הוא אינו מפחד לומר את האמת, ולוחם מלחמת ה' בעוז, וגם אומר דברים ברורים מבלי שיוכלו לטעות ולטשטש את דבריו ולפרשו באופן אחר. אבל מי שהוא מבקש שלום ואין בידו העוז לצאת וללחום מלחמתה של תורה בלי פחד, הוא מדבר בלשון המשמע לשני אופנים, בכדי שכל אחד יוכל לפרש את דבריו כפי שירצה.והנה חז"ל אמרו (ר"ה ג.) דתיבת "כי" משמש בארבע לשונות. אי, דילמא, אלא, דהא. וזהו שכתוב: "אני שלום" – אם מדובר באדם שמבקש שלום, רוצה להיות טוב עם "כולם"… אז "וכי אדבר" – הוא מדבר בלשון שמשתמע לכמה לשונות, וכל אחד יוכל לפרשו כמו שירצה, ועושה נחת רוח ליוצרו וליצרו… אבל "המה למלחמה" – איש מלחמה מדבר בלשון המה, שבאיזה שהוא דרך ואופן שתהפוך תיבה זו, ישאר תמיד תיבת המה!… ועל פי זה, נבין את הפסוק: "אשר ישלטו היהודים המה" – אם ישלטו בני ישראל בעצמם ולא יפחדו משום איש, וילכו בדרך  אדיבה אך תקיפה נגד כל הצוררים הקמים עליהם להרגם ולהשמידם רוחנית וגופנית ללא שום גמגום ופחד! אז יזכו לשלוט גם "בשונאיהם"…
 
ואת עשרת בני המן תלו (ט.יד)
מסופר על הגה"ק רבי מאיר שפירא מלובלין זי"ע שהיה כידוע נודד בעולם בכדי לגייס כספים למען ישיבתו המפורסמת, יום אחד הוא מגיע לאיזה גביר גדול שהיה ידוע כקמצן לא קטן… נכנס אליו רבי מאיר ומתיישב אצלו ומסביר לו את סיבת בואו. היה זה ערב פורים, מתחיל אותו גביר – קמצן להתל ברב ולומר לו, אני אשאל אותך שאלה מסוימת שכבר נחה אצלי בראש כמה וכמה שנים, ולפי תשובתך אראה כמה מגיע לך: שֶאַל – אומר לו הרב: ואז ב'למדנותו הרבה', הוא שואל: מדוע היו צריכים לתלות את עשרת בני המן הרי הם היו עשרה בנים, ויכלו לתת להם ולכבדם בעשרת המכות שכבר כובדו בהם מקדמת דנא המצרים? ראה הרב עם מי יש לו עסק ונענה ואמר על אתר: שאלה מצוינת שאלת! אענה לך תשובה, פשוט מאד! אם היו מחלקים את המכות לפי הסדר, כל מכה לכל ילד לפי התור, היה יוצא שאת "ערוב" היה מקבל "דלפון", והרי קיימא לן ש"דלפון" אינו יכול להיות "ערב"…
נהנה אותו קמצן- דלפון, מתשובתו החריפה של הרב ומעקיצתו הרמוזה, והעניק לו מיד סכום נכבד!…
 
כי המן בן המדתא צורר כל היהודים וכו' (ט. כד)
אמר הגה"ק רבי מאיר שפירא מלובלין זי"ע – "צורר כל היהודים" לא כפי שהעולם חושב! אלא "צורר" פירושו "כורך  וקושר", כמו: "לצרור מעות", המן היה "צורר כל היהודים", מי שעזר בגזרותיו לקשור את כל היהודים ולעורר בהם את רגש האחדות ולהביא לידי המצב של "לך כנוס את כל היהודים"… וכן בכל דור ודור קמים עלינו כל מיני סוגי המן, משטינים צוררים ומסיתים, שבעצם, לא רק שבסוף אין בידם להזיק, אלא הם בעצמם "צוררים ומלכדים" את כל היהודים להיות באגודה אחת, ואל לנו לפחד מהם!…
 
על כן קראו לימים האלה פורים על שם הפור (ט.כו)
משום מה נקרא החג הזה על שם "הגזירה", שקבע המן על פי הגורל, – על "שם הפור", ולא כמו שאר ימים טובים, הנקראים על שם "הנס" שביטל את הגזירה ההיא?, (כגון "פסח" – על שפסח ה' על בתי אבותינו, "חנוכה" – על שחנו-כ"ה, וכו') אלא ההסבר הוא: כי המתבונן יראה, שהנס הגדול ביותר נעשה באמת ב"פור!" בכך שעלה בדעתו של המן הרעיון האווילי להפיל פור, שלפיו נקבע המועד "להשמיד ולהרוג" רק בעוד אחד עשר חודש, אלמלא הגורל הזה, אילו החליט המן, חלילה, לאחר שקיבל את הסכמתו של אחשורוש, להוציא לפועל את פעולת ההשמדה תיכף ומיד – מי יודע, מה היה גורלנו… ולפיכך נקרא החג הזה "על שם הפור"…
 
קיימו וקבלו היהודים עליהם ועל זרעם ועל כל הנלוים עליהם ולא יעבור להיות עושים את שני הימים האלה ככתבם וכו' (ט. כז)
בגמ' (שבת פח') בענין קבלת התורה כתיב: "ויתיצבו בתחתית ההר" מלמד שכפה עליהם הקב"ה את ההר כגיגית ואמר: אם אתם מקבלים את התורה מוטב, ואם לאו, פה תהא קבורתכם, ממשיכה הגמ' ואומרת: אף על פי כן הדר קיבלוה (אחרי הרבה שנים קיבלו שוב את התורה) בימי אחשורוש, מרצון ומאהבה, דכתיב "קיימו וקבלו עליהם" – ודורשים: "קיימו" מה ש"קיבלו" כבר. ונשאלת השאלה: במה היתה הקבלה הזאת חזקה ושרירה יותר מן  ההיא, בשעת מתן תורה? הרי גם הפעם היתה הקבלה על ידי אונס,  משום שהיו מתייראים מפני המן? אלא הסביר זאת הגר"א מוילנא זי"ע בדרך הפלפול: המשנה בבא בתרא (פרק א' משנה ג') אומרת: "המקיף את חבירו משלוש רוחותיו, גדר את הראשונה ואת השניה ואת השלישית – אין מחייבין אותו" (מי שמקיף את שדהו של חבירו בגדר משלושה צדדים, אין מחייבים את המוקף להשתתף בהוצאות הגדר, אף על פי שהוא נהנה ממנה, מפני שהוא יכול לטעון, שאין  הגדר נחוצה לו). "רבי יוסי אומר – אם עמד וגדר את הרביעית  מגלגלין עליו את הכל" (אם עמד המוקף וגדר בעצמו את הצד הרביעי של השדה, מחייבין אותו בתשלום מחצית הגדר מכל שלושת הצדדים הקודמים, משום שבגידור הצד הרביעי גילה דעתו שהוא זקוק  לגדר והוא נהנה משלוש הגדרות שהקים המקיף…) ממשיך הגר"א ואומר: והוא הדין כאן: הואיל ו"קיימו וקיבלו היהודים", הואיל ומלבד  תרי"ג המצוות קמו עכשיו היהודים וקיבלו עליהם לקיים עוד מצוה נוספת – קריאת המגילה, גילו בזה את דעתם שהם מרוצים מכל המצוות הקודמות מהר סיני, ולפיכך – "מגלגלין עליו את הכל"….
 
כי מרדכי היהודי משנה למלך אחשורוש וגדול ליהודים, ורצוי לרוב אחיו דורש טוב לעמו ודובר שלום לכל זרעו (י. ג)
 "רצוי לרוב אחד ולא לכל אחיו" (רש"י).
הייתכן? מפני מה באמת היה מרדכי, גואלו ומצילו של העם היהודי, "רצוי לרוב אחיו" בלבד ולא "לכל אחיו"? אלא אומרים בדרך צחות: כי הוא היה "דורש טוב לעמו" – כי בטוב לבו תיקן שיהיו נותנים בפורים מתנות לאביונים, לכן היה "רצוי לרוב אחיו" אבל לא היה "רצוי לכל אחיו" – הגבירים לא היו  מרוצים מזה… הרה"ק רבי מנחם מנדל מרימנוב זי"ע אמר כי מן הפסוק הנ"ל, אפשר לראות מהו נקרא "עסקן" אמיתי! כי אצל מרדכי הצדיק אנו רואים שהיה מתנהג בהיפך מה'עסקנים' למיניהם… שעל פי רוב עסקן  הוא "דובר שלום לעמו" – לעמו הוא מדבר שלום, מבטיח הבטחות.אבל לזרעו הוא "דורש טוב לכל זרעו" – שיהיו לילדים עסקים טובים ומשרה טובה… אבל מרדכי היה בהיפך: "דורש טוב לעמו" – עסקים  ופרנסות טובות היה דורש לכל העם. "ודובר שלום לכל זרעו" – לדבר  דברי שלום ו'הבטחות', הוא דיבר לזרעו!…
על הגה"ק בעל החתם סופר זי"ע מסופר, שכאשר התלונן בפני אחד מתלמידיו הגדולים, שזה שבועות מספר, עקב טרדות הקהילה והישיבה, נבצר הימנו הזמן והיכולת לבחון את בניו, ולעמוד מקרוב על סדר לימודם, הרגיעו התלמיד באומרו: הנה דוד המלך, נעים זמירות ישראל, בספר תהילים שלו (פרק לז) אומר: "כל היום חונן ומלוה וזרעו לברכה". פסוק זה מדובר באותם אנשים – עסקנים יקרים, שמלווים מזמניהם היקר עבור הכלל והציבור, ואילו לבני משפחתם ולילדיהם כמעט ולא נשאר להם זמן להסתכל עליהם. אבל אל להם  לדאוג על טיב בניהם! כי ההבטחה מסורה בידיהם "וזרעו לברכה" – הם ממילא יתברכו מן השמים ויצליחו בתלמודם והתנהגותם… נחה רוחו של החתם סופר זי"ע בזה, ובשבת הבאה, מגודל התפעלות, השמיע ברבים בשעת סעודה שלישית, את חידושו של התלמיד…

כי מרדכי היהודי משנה למלך אחשורוש וגדול ליהודים, ורצוי לרוב אחיו דורש טוב לעמו ודובר שלום לכל זרעו (י. ג)
בשם הגה"ק הגרי"ז מבריסק זי"ע אומרים, שפירש בדרך צחות: שבא הכתוב לומר, שאפילו ש"מרדכי היה משנה למלך וגדול ליהודים", עם כל זה הוא לא הסתנוור… אלא היה "ודובר שלום"- היה אומר "שלום" "לכל זרעו" – היינו לכל אחד אפילו לילד! ולא הרגיש בזה שום פחיתות כבוד!…
 
שושנת יעקב צהלה ושמחה בראותם יחד תכלת מרדכי.
על איזה תכלת מדובר כאן? הפשט הפשוט הוא: שראו את מרדכי לבוש בבגדי תכלת ונהיה משנה למלך, מכך שמחו –"שושנת יעקב"…
אבל בדרך צחות אפשר לומר, שהפשט הוא: כי יהודי שושן לא ידעו לקבוע מרחוק, מי יושב על הסוס ומי מנהיגו, כיון ששניהם היו מלובשים בבגדי מלכות, (כמו שבתו של המן לא ידעה להבחין וחשבה שמי שגורר את הסוס זה מרדכי, ולכן שפכה עליו את המים מלמעלה, כמבואר במדרש). אך כשראו שהאיש שיושב על הסוס יש לו "ציצית הכנף פתיל תכלת" – מיד הבחינו שזה מרדכי שעלה לגדולה, ואז רבתה השמחה בין היהודים –"שושנת יעקב צהלה ושמחה"…
 
מתי כבר יקראו את המגילה?!…
נכנס פעם הרה"ק רמ"מ מקוצק זי"ע לבית מדרשו ביום הפורים, ושאל את קהל חסידיו: מתי יכתבו כבר את המגילה? לא הבינו השומעים על מה יסובבו דבריו, אך חרדו לשאול ממנו כוונתו. שלחו את בנו הרה"ק רבי דוד להיוודע כוונתו. הסביר הרבי: הנה ממגילת אסתר אנו רואים כי לאחר כל הצרות והגזירות שעברו על ישראל, נצמחה הישועה לבסוף – כן לעתיד לבוא יכתבו מגילה מכל הצרות שסבלו ישראל בשנות גלותם, ויוכלו לראות גם אז – איך שנצמחה ישועה מהצרות, וזהו ששאל "מתי כבר יכתבו אותה מגילה"…
 
מחיית עמלק – כל הפושט יד נותנין לו!
אמר הרה"ק מוארקא זי"ע – בפורים נפסק להלכה "כל הפושט יד נותנין לו", דהיינו מי שפושט את עצמו מבחינת ה'יד', היינו בחינת כוחי ועוצם "ידי" (דברים ח. יז), ויודע שבן אדם לא לוקח לעצמו כלום רק הכל מה', אז "נותנין לו" משמים וממשיך השפעות גדולות וכל טוב. וזהו ההיפך מבחינת עמלק, שלחם עם ישראל ברפידים (שמות יז. ח), ואמרו חז"ל (בכורות ה:) למה נקרא שמה רפידים שרפו ידיהם. והיה עמלק לוחם לחזק את בחינת ידיים "ידי עשו" – כוחי ועוצם ידי, ולכאלו אנשים אומר ה': אם יש לך ידיים – תקח לך לבד!… 
 
בפורים צריכים לשתות עד עלות השחר…
בספר "הישיבה ומייסדה" – תולדות חייו ופועליו של הגה"ק רבי מאיר שפירא מלובלין זי"ע, מובא תיאור מלהיב מאווירת הפורים בימים ההם בישיבת חכמי לובלין: לשיא השמחה "למעלה מן הכלים" הגיעה הישיבה ביום הפורים. ביום נעלה זה שבו נפעלים כל עניני הקדושה תחת מעטה "בדיחותא", בא לידי ביטוי עילאי קשר האהבה העז ששרר בין הרב לתלמידים. כמנהג ישראל תורה הועבר כביכול ביום זה "השלטון" לידי התלמידים. במשך כמה שנים כיהן כ"רב של פורים" אחד התלמידים שהיה ממובחרי תלמידי הישיבה, והיה מוכיח כל שנה מחדש את כוחו בשזירת דברי תורה ואגדה בחריפות ופלפול, גימטריאות ופרפראות לחכמה להנאת כל תלמידי הישיבה. אחד מרגעי השיא בסעודת הפורים היה כאשר ראש הישיבה הזכיר עצמו לפני ה"רב של פורים" "יהודה מאיר בן מרגלה להוושע בכל הטוב". ואף נתן לו "פדיון", כשהוא מאריך בספורי צדיקים על כוחו של "הרב של פורים" באותה שעה שהוא יושב על כסא מלכותו. תלמיד הישיבה הגאון רבי נתן לוברט זצ"ל היה רגיל לספר על ה"רב של פורים" בישיבה שהביא רמז למנהג שצריך לשתות בליל פורים עד עלות השחר, ממשנה מפורשת בתחילת מסכת ברכות, שכן במסכת פסחים (פו:) שנינו: "השותה כוסו בבת אחת הרי זה גרגרן, שניים – דרך ארץ". ולפי זה ראוי לחלק את שתית הכוס לחצי. והרי המשנה בברכות אומרת בפירוש – כל מה שאמרו חכמים עד חצות מצותו עד שיעלה עמוד השחר…
 
מדוע לא קבעו את פורים ליום טוב?
בפורים שנת תרצ"ו אחר השתיה כדת טוב לב המלך ביין אמר  הרה"ק בעל הדברי יואל מסאטמר זי"ע לפרש בדרך צחות את הפסוק הנאמר בפרשת נח "ויחל נח איש האדמה ויטע כרם" על פי המעשה הידוע שפעם נזדמן הרה"ק רבי נפתלי מראפשיץ זי"ע שהיה ידוע בפיקחותו ובחכמתו לעיר ראווע, והתאספו קהל רב לקבל את פניו ולקבל את ברכתו.  

ברכת הדיוט
בין האנשים בא איש כפרי פשוט ואמר להרב מראפשיץ: רבי ברכנו בברכת הדיוט כמו שאמרו ז"ל "אל תהי ברכת הדיוט קלה בעינך"…
כמובן שכולם צחקו מאופן אמירתו של הכפרי… אמר להם הרה"ק מראפשיץ זי"ע למה תצחקו ממנו הלא בצדק אמר דברים אלה כי ברכת הדיוט הכוונה על "בני" "חיי" ו"מזוני" דהיינו דברים פשוטים שצריך כל איש שיהיה לו וזהו ברכת הדיוט…  ועל דרך זה המשיך הרה"ק מסאטמר זי"ע – אפשר לומר דהנה  כתבו הספרים הק' שעל כן לא קבעו את פורים ליו"ט כדי שמקדושת היום יושפע דברים גשמיים שהאדם צריך להם. והנה רש"י ז"ל כתב על הפסוק "ויחל נח" – שעשה עצמו חולין. ונח הוא מלשון יו"ט שהוא מנוחה, וזה הכוונה "ויחל נח" – שיו"ט זה נקבע בימי החול בכדי "איש האדמה" – שישפיע דברים ארציים גשמיות לכל אחד, ואיזה יו"ט זה ומסיים "ויטע כרם" היו"ט ששותין יין לבסומי… 

מתנות לאביונים!
הגה"ק רבי מאיר שפירא מלובלין זי"ע נכנס לביתו של קמצן גדול ובקש להתרימו, אולם מיד כאשר הבחין בו אותו אדם הכריז בקול: "אינני תורם!" רבי מאיר לא נרתע מהצהרה זו והשיב לו: "תנוח דעתך, מטרת בקורי כאן אינה על מנת לקבל כסף, אלא כדילבקר חולים". התקומם האיש והכריז: "אינני חולה!", אולם הרב טען כנגדו: שלמה המלך אומר שהנך חולה, שנאמר (קהלת ה. יב): "יש רעה חולה ראיתי תחת השמש עושר שמור לבעליו לרעתו", ומכיון שאתה שומר באדיקות על רכושך, אין זאת אלא שחולה אתה"… "ומדוע הגיע הרב דווקא לביתי?", המשיך העשיר להתפלפל, "הלא בסמוך לביתי יש בית חולים, וגם שם אפשר לקיים את מצוות בקור חולים, ואפילו בהידור רב יותר מכאן"? רבי מאיר חייך ואמר: נאמר (נדרים לט:) "אמר רבי אחא בר חנינא, כל המבקר חולה נוטל אחד משישים בצערו", ואם כן, אם אלך לבקר את חולי הקדחת אטול אחד משישים ממחלתם – ואקבל גם אני קדחת, אולם אם אטול אחד משישים ממחלת העושר שלך – יהיה הדבר טוב מאוד עבורי… עוד מסופר על רב שבא לעשיר קמצן אחד לבקש ממנו תרומה. ועד שנאות העשיר להוציא את ארנקו, הוא העביר את הרב שבעה מדורי גיהנום… לבסוף, כשכבר הגיע לכך, אמר לרב: "רגע, יש לי חידה לרב! אם הרב ידע לענות, אתן לרב את התרומה. איזוהי המילה שיש בה ארבע פעמים קמץ בזה אחר זה?" ענה לו הרב: "המלה היא 'הָרָחָמָה'" (דברים יד. יז). נאלץ העשיר למגינת לבו לתת את תרומתו, אך נתן בקמצנות רבה… אבל בקש מכבוד הרב לשמור את החידה לעצמו ולא לגלותה לאחרים, יען כי עתיד הוא להשתמש בחידה גם להבא. פנה הרב אל העשיר הקמצן ואמר לו: "אף אני
 אחוד לך חידה: מהי המלה שמופיעה בה ארבע פעמים התנועה פַתח בזה אחר זה? לא ידע העשיר לענות. אמר לו הרב: כתוב בקללות "ואת הַקַדַחַת", וגם את זה תשמור לעצמך…
 
-----------------
תשעה באב

המלאך
איש פלאות היה לפני כמאתים שנה; הצדיק רבי אברהם המלאך זצ"ל, בנו יחידו של המגיד הקדוש ממזריטש זצ"ל. שמע אודותיו הצדיק רבי יצחק מרדוויל זצ"ל ותמה: "כיצד ניתן לקרוא לילוד אשה בשם; 'מלאך'"? החליט לנסוע ולראות. הגיע לעירו חוסטוב, לתשעה באב. התפללו ערבית וישבו לארץ לקריאת המגילה. כשהחל הקורא לומר: "אֵיכָה" פרצה זעקה נוקבת מפי המלאך והוריד ראשו בין ברכיו. נשאר בתנוחה זו עד סיום הקריאה וכך נשאר באמירת הקינות ולאחריה ונשאר כך כשכולם הלכו לביתם. השתהה שם רבי יצחק, לעקוב אחריו וראה שלולית נקוית תחתיו מהדמעות הנוטפות מעיניו, שלולית ההולכת ומתפשטת בהתמדה. נשאר שם עד חצי הלילה ועיפותו גברה עליו. פנה לתנומה קצרה, שב ומצאו באותה תנוחה, רק השלולית התפשטה. היום האיר, האנשים התכנסו לתפילת שחרית לאחר שנת לילה עריבה והמלאך עודנו רכון לארץ, ראשו בין ברכיו ובוכה... אמר רב יצחק: "לזה ראוי לקרוא; 'מלאך'". "הֵן אֶרְאֶלָּם צָעֲקוּ חֻצָה מַלְאֲכֵי שָׁלוֹם מַר יִבְכָּיוּן" ('ישעיה' לג ז).

היום בו כבתה השמש
שביל העם האמריקאי ה-11 בספטמבר איננו 'סתם עוד יום' בלוח השנה. זהו הרגע בו שום דבר איננו עוד כפי שהיה. בסך הכול שני בניינים שנמחקו מעל פני האדמה וציירו מחדש את קו האופק של ניו-יורק, אבל המשמעות של הטרגדיה חורגת בהרבה מהאירוע המקומי שלה. לא מדובר אפילו במותם של שלושת אלפי האנשים שהתאדו בין רגע בכדור אש בוער ולא הותירו לבני משפחתם אפילו קבר מסודר לבוא ולבכות עליו.
ה-11 בספטמבר הוא הרגע בו השטן בכבודו ובעצמו יצא לפתע ממסתורו החבוי, חשף את פניו האפלות, ובשנייה אחת הנחית את להב גרזנו על צווארה של העיר השלווה, מותיר אחריו שובל שחור של הרס וחורבן. עם קריסת הבניינים שחיברו בין הארץ לשמים, קרסה גם האופטימיות, השמחה השוטפת, והתמימות הנאיבית של אמריקה כולה. הקרקע הבטוחה והיציבה שתחת רגליה של מלכת האומות רעדה ונזרעה סדקים גדולים.
גם לנו, היהודים, יש יום אחד כזה. אך עוצמת האסון שארע בו גדולה פי כמה וכמה. תשעה באב.
יום של פורענות, בו השטן ומלאך המוות חברו יחד, והצליחו לשגר את חיצי הרעל שלהם היישר לתוך ליבו של עם.
אלא שאנחנו מגדירים את הטרגדיה באופן שגוי כשאנו מתארים אותה כ'חורבן הבית', כאילו מדובר באובדן של... בניין. זו כמעט משימה בלתי אפשרית להסביר במילים את החיסרון של דבר שמעולם לא זכינו לחוש ולחוות את עוצמת קיומו, אבל צריך להבין שעולם ללא בית-המקדש, אינו עולם שחסר בו בניין נפלא אחד. עולם ללא בית-המקדש הוא עולם שונה לחלוטין. כי המקדש היה הצינור שחיבר בין העולמות הרוחניים, הגבוהים ביותר, לבין העולם החומרי, הארצי, שלנו. עבודת הכוהנים במקדש הייתה הליך רוחני מורכב שבזכותו היה צינור זה פתוח ופעיל. הנוכחות האלוקית שרתה בבניין ובכל אשר בו. כשבית-המקדש חרב, נעלמה אותה נוכחות אלוקית מן העולם כולו. היה זה אובדן אמיתי וצורב, ממש כמו מוות. כמה שונה העולם שבו אנו חיים כיום! כשבית-המקדש חרב, נצמדה אלינו בעיקשות האשליה של העדר אלוקים מעולמנו, ונתלתה מעלינו כמו ערפל נצחי. בעולם זה, שבו אלוקים נסתר מאיתנו ולא מתגלה לנו, אנו נאחזים בהוכחות לקיומו של אלוקים, כמו דגים שמתווכחים על קיומם של המים. אנו מחונכים 'להאמין' במה שבעבר 'ידענו'. אנו מתאמצים לחוות, באמצעות מדיטציות ותפילות, רגעים קצרצרים של נוכחות אלוקית, שבעבר השתזפנו לאורה. אנו שנולדנו לתוך עולם ללא נוכחות אלוקית מוחשית, מעולם לא חווינו את הזוהר הרוחני שקרן מאותו צינור, בית-המקדש. אנו חיים בעולם אפל וצר, שבו המציאות הגשמית נראית לנו כאמת המוחלטת, ואילו המציאות הרוחנית נשמעת לנו דמיונית ומוטלת בספק.
אלא שכאן זה עדיין לא נגמר.
בתשעה באב ובימים הסמוכים לו, כעבור עוד כמה מאות שנים, פוגרומים ושחיטות של מסעי הצלב שטפו את אירופה ואלפי יהודים עונו, נשחטו ונרצחו, ביניהם נשים ותינוקות בני יומם, רק מפני שהם...יהודים.
שוב, באותו יום ממש, תשעה באב של שנת 1492, גירש פרדיננד מלך ספרד, מאות אלפי יהודים מארצו כשהם נאלצים להיתלש ממולדתם ומבתיהם, להותיר אחריהם את כל רכושם, ולהפוך לפליטים, רק מפני שהם...יהודים.
לא במקרה כל הדברים הללו התרחשו באותו יום. "יום שנכפלו בו צרות", קראו לו חז"ל. השאלה הגדולה היא  - האם זה ייפסק יום אחר?
לחוות מוות של אדם קרוב זה דבר קשה. העובדה שהאובדן הוא סופי ושום דבר לא יחזיר את הגלגל לאחור וישיב לנו את אהובינו, רק מכבידה על ההתמודדות. אלא שתשעה באב שונה באופן מהותי אחד ממוות: האסון הוא הפיך. כפי שהצהיר הרב הראשי הראשון לארץ ישראל, הרב קוק: "בית המקדש נחרב בגלל שנאת חינם [בין יהודים]; הוא יכול להיבנות מחדש רק בזכות אהבת חינם". החורבן שחווינו בתשעה באב הוא שיקוף של חורבן פנימי, שהמפתח לתיקונו נמצא בידיים שלנו.
אין בינינו אחד שלא מזדהה עם השאיפה הנעלה הזו. הבעיה היא שההגשמה שלה נראית לנו לפעמים כמעט כמו מדע בדיוני. כשאתה חושב על עתיד שבו כל היהודים יאהבו זה את זה, אתה שומע את הקול הריאליסטי בראש שלך, שאומר: "נו באמת, איפה אתה חי?! זה בלתי אפשרי".
אלא שכאן כל אחד צריך לשאול את עצמו בכנות:  מה אני מוכן לעשות כדי לשים קץ לכל האסונות והכאב שקיימים בעולם שאלוקים אינו מתגלה בו? עד כמה חשוב לי להחזיר את הנוכחות האלוקית לעולם ולפזר את הערפל המתמיד שאופף את חיינו? מה אני יכול לעשות כדי להוסיף עוד אחווה, סבלנות, הקשבה ונתינת מקום לשני גם אם הוא לא חושב בדיוק כמוני? במה אני יכול לתת יותר מקום לאמונה,לאהבה ולעין הטובה בתוך החיים הרגילים שלי?
אין לי ספק שהמשימה העצומה הזו איננה בלתי אפשרית אם רק נזכור ונשנן לעצמנו שהדרך לכל הדברים הגדולים עוברת דרך הדברים הקטנים והחיים הפרטיים של כל אחד ואחת מאיתנו. איך נבנה את חיינו, במה נאמין וּלְמַה נחנך. אם רק נרצה באמת, אין דבר שלא נוכל לעשות כדי להפוך את האסון הנורא של תשעה באב על פניו.

