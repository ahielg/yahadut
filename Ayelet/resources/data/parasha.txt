פרשת בראשית  

"בראשית ברא אלוקים"
זה פירושו של: "המחדש בכל יום תמיד מעשה בראשית". (ספרים). ומה טעם פתח בבראשית... שאם יאמרו אומות העולם לישראל לסטים אתם שכבשתם ארצות שבעה גויים... וברצונו נטלה מהם ונתנה לנו. (רש"י). – הכנענים עצמם לא יאמרו כך, כפי המובא במדרש, שכשתבעו הכנענים את ישראל למשפט לפני אלכסנדר מוקדון וטענו כי ארץ ישראל שלהם היא, היתה תשובתם של ישראל: "עבד שקנה נכסים, הנכסים למי?...

"בראשית ברא אלוקים את השמים ואת הארץ" (א - א)
בראשית – בראש כל דבר חייב אדם מישראל לדעת כי – ברא אלוקים את השמים ואת הארץ... (הה"ק רמ"ל מססוב).
התורה שבכתב מתחילה באות "ב" – בראשית – ואילו התורה שבעלפה מתחילה באות "מ" – מאימתי קורין את שמע.
רמז לכך מצוי בפסוק "ודברת בם", שדרשו עליו חז"ל "ולא בדברים אחרים" (יומא יט), כלומר – ודברת רק בדברים מן התורה שבכתב ומן התורה שבעלפה, המתחילות שתיהן באותיות "בם", ולא בעניינים אחרים שהם דברים בטלים. (מגיד תעלומה).
התורה נצחית היא. גם כיום עוד נמשך אותו "בראשית ברא". השם יתברך מחדש בכל יום תמיד מעשה בראשית. בידוע, אומן שעושה כלי, כיוון שגמר מלאכתו שוב אין קיומו של הכלי תלוי באומן זה, ואילו הבריאה זקוקה תדיר למאמר פיו של הבורא. אם ינטל, חלילה, כח זה אפילו לרגע אחד, יחזור העולם לתוהו ובוהו.
זה פירושו של: "המחדש בכל יום תמיד מעשה בראשית". (ספרים).
ומה טעם פתח בבראשית... שאם יאמרו אומות העולם לישראל לסטים אתם שכבשתם ארצות שבעה גויים... וברצונו נטלה מהם ונתנה לנו. (רש"י). – הכנענים עצמם לא יאמרו כך, כפי המובא במדרש, שכשתבעו הכנענים את ישראל למשפט לפני אלכסנדר מוקדון וטענו כי ארץ ישראל שלהם היא, היתה תשובתם של ישראל: "עבד שקנה נכסים, הנכסים למי? לא להאדון, כל מה שקנה עבד קנה רבו? והלא נאמר לכנען כי עבד עבדים יהיה לאחיו, וממילא שייכת ארצם לישראל, שהם בני שם". אלא אומות אחרות, שאף הן שמיות (ממוצא שם) יאמרו "לסטים אתם", שכן לא נאמר כי כנען יהיה עבד עבדים לישראל דוקא, כי אם לאחיו. (בראשית ט-כה), ואם כן הרי כל בני שם אדונים הם לכנענים וצריכים לזכות בנכסיהם, ולמה איפוא נטלו להם לישראל את ארץ כנען? על כך באה התשובה: "ברצונו נטלה מהם ונתנה לנו". (מלא העומר)
אמרו חז"ל, שכאשר תרגמו הזקנים את התורה לפני תלמי המלך, כתבו: "אלקים ברא בראשית" (מגילה ט').
מהו טעמו של שינוי סדר מילים זה? - שכן באמת לפי חוקי הלשון צריך לבוא נושא המאמר בראש המשפט, כדרך שאנו אומרים: "ראובן בנה ביתו" ולא "בנה ביתו ראובן", ולפי כך צריך היה גם כאן לבוא בתחילה "אלוקים", שהרי הוא נושא המאמר.
אולם, לגבי יהודים אין זה בכלל חידוש, שהשם יתברך ברא את העולם. היהודים השיגו את האמונה במציאות השם וחידוש העולם בעת יציאת מצרים, קריעת ים סוף ומעמד הר סיני, עד שנשתרש עיקר אמונה זה עמוק בלבם. אלא נתכוונה התורה בעיקר למסור את סדר הבריאה, מה נברא תחילה ומה נברא אח"כ, וממילא נעשית המילה "בראשית" לנושא המאמר, כלומר – ב ר א ש ו נ ה ברא אלוקים את השמים ואת הארץ. (ואמנם כך מפרשים הרבה מן הראשונים, שהתורה באה בעיקר למסור את סדר הבריאה).
ואילו לגבי תלמי המלך, הרי מן הצורך היה להבהיר לו עיקר אמונה זה, שהאלוקים ברא את העולם, נעשתה ממילא המילה "אלוקים" לנושא המאמר, ולפיכך כתבו הזקנים: "אלוקים ברא בראשית". (שמן המור).
על ידי רעיון זה אפשר לקשור את סיומה של התורה – "לעיני כל ישראל" – עם התחלתה. רק לעיני כל ישראל – ליהודים – נכתב: "בראשית ברא אלוקים", ואילו לגבי הגויים צריך להיות: "אלוקים ברא בראשית"... (מפרשים).

"בראשית ברא אלוקים את השמים ואת הארץ והארץ היתה תהו ובהו" (א – א, ב)
בראשית – אם מיד בראשיתו של יום זוכר האדם, כי ברא אלוקים את השמים ואת הארץ – הרי גם לאחר מכן – והארץ – כל העניינים הארציים – תוהו ובוהו הם בעיניו... (חשבה לטובה).

"ורוח אלוקים מרחפת על פני המים" (א-ב)
זה רוחו של מלך המשיח (מדרש).
בעת שברא ה' יתברך את העולם, ברא אותו כפי שעתיד הוא להיות אחרי ביאת המשיח, נקי מכל רע. אולם, קילקל האדם בחטאו והשחית את העולם, עד שמוכרח הוא לעבור הרבה צרות וייסורים, גלויות ושעבודים, כדי להצטרף ולהזדכך מחדש, להיות ראוי למשיח. ברם, רוחו של משיח כבר היתה מרחפת לפני ה' יתברך עוד בעת הבריאה. (ספרים).

"ויאמר אלוקים יהי אור ויהי אור וירא אלוקים את האור כי טוב ויבדל" (א-ג, ד)
ראהו שאינו כדאי להשתמש בו רשעים והבדילו לצדיקים לעתיד לבוא (רש"י).
מאמר זה מרומז בפסוק גופו, שכן "יהי אור" זה לשון עתיד, וסמוך לכך נאמר: "ויהי אור" (ולא "ויעש" או "ויברא"), ואות "ו" בראש המילה מהפכת אותה מעתיד לעבר; האור היה איפוא מיד לעבר, כלומר – היה ואיננו עוד, כי נגנז לצדיקים לעתיד לבוא. (בשם הגר"א ז"ל מווילנא).

"ויקרא אלוקים לאור יום ולחשך קרא לילה" (א-ה)
קרא אלוקים לילה אין כתיב כאן אלא קרא לילה, שאין הקדוש ברוך הוא מייחד שמו על הרעה. הדא הוא דכתיב "ידע מה בחשוכא ונהורא עמיה שריא" (מדרש).
"מאתו לא תצא הרעות" אמר הכתוב, כי אפילו מה שנראה בעיני האדם כרעה, הרי בתכליתו לטובה הוא, אם כדי שיקבל את עונשו בעולם הזה, או אם כדי להגדיל את שכרו לעולם הבא. לפיכך "אין הקב"ה מייחד שמו על הרעה", משום שלגבי ה' יתברך הכל "טוב" הוא ואין כל "רע" קיים לפניו. רק בעיני האדם נדמה דבר זה או אחר שהוא "רע".
על כך מביא המדרש את הפסוק: "ידע מה בחשוכא ונהורא עמיה שריא", כלומר – יודע ה' יתברך את הצפון ב ת ו ך החשכה, את התכלית ואת הכוונה הפנימית שבצרה, וממילא יש לפניו רק טובה ואורה – "ונהורא עמיה שריא"... (כתב סופר).

"ויהי ערב ויהי בקר יום אחד" (א- ח)
אצל יהודים הולך היום אחרי הלילה, והלילה מתייחס אל היום הבא; ואילו אצל הגויים הולך הלילה אחרי היום והלילה מתייחס אל היום החולף. 
הלילה מסמל חשך ויסורים, דינים ופורענויות, שהרי היהודים תחילה סובלים הם צרות ויסורים ולסוף זורח להם היום עם שמש ישועה ומרפא. ואילו לגבי אומות העולם הדברים הפוכים; תחילה זורח עליהם היום, אך סופם הלילה; כדרך שאמרו חכמינו: "צדיקים תחילתן יסורין וסופן שלוה, והרשעים תחילה שלוה וסופן יסורים". (אמרי שפר).
לפיכך אצל היהודים השבת ביום השביעי של השבוע, ואצל אומות העולם ביום ראשון של השבוע, משום שהיהודים – תחילתם עמל ויגיעה וסופם מנוחה ושלוה, בעוד שהגויים – תחילתם מנוחה ושלוה וסופם עמל ויסורים... (שם).
מה הטעם לא נאמר "יום ראשון", כשם שנאמר "יום שני", כי אם "יום אחד"?
משום ש"ראשון" פירושו, שהיום הראשון שייך לימים הבאים אחריו, שהוא ראשון להם. ברם, לאמיתו של דבר היה אז יום זה מיוחד במדרגתו, מבלי כל קשר אל שאר הימים; שכן ביום הראשון נברא ה"אור" שנגנז אח"כ לצדיקים לעתיד לבוא, מכיוון שלא היה העולם כדאי להשתמש בן (ראה פסוק ג'), וממילא היה זה יום "אחד" ולא "ראשון", שהיה מיוחד במינו ובמדרגתו... (משך חכמה).
"ויבדל בין המים אשר מתחת לרקיע ובין המים אשר מעל לרקיע ויהי כן" (א-ז)
נאמר במדרש, שלפיכך לא אמר הכתוב "כי טוב" ביום השני, משום שנעשתה בו הבדלה בין המים שמתחת ומעל לרקיע, ובמקום שישנה הבדלה אין מקום ל"טוב".
נשאלת איפוא הקושיא: הרי גם ביום הרביעי נעשתה הבדלה בין האור ובין החשך, ולמה נאמר שם "כי טוב"?
ברם, בין אור לחשך, שהם שני מושגים מנוגדים זה לזה, צריך להיות הבדל וההבדל הוא דווקא רצוי וטוב, משום שאור וחשך אינם יכולים לדור בכפיפה אחת. אבל מים ומים הרי דבר אחד הם וכאשר מבדילים בין שנים שהוא אחד, אין זה "טוב".
בני אדם בעלי דעה אחידה צריכים להיות מאוחדים והפירוד ביניהם הוא סימן לרעה. ואילו פירוד בין טובים ורעים הוא דווקא סימן לטובה... (מפי שמועה).

"ויקוו המים מתחת השמים אל מקום אחד ותראה היבשה" (א-ט)
לכאורה נראות שתי המילים "ותראה יבשה" כמיותרות בפסוק? ברם, מרומזים כאן דברי חכמינו, שאמרו לגבי קריעת ים סוף, כי עוד בעת הבריאה התנה ה' יתברך תנאי עם הים שייקרע לפני בני ישראל – "וישב הים לאיתנו, לתנאו הראשון". וזה משמעו של הפסוק: "ויקוו המים אל מקום אחד" ויתהווה ים, אך מתנה אני תנאי, כי "ותראה היבשה", כלומר, לכשיהיה צורך בכך למען בני ישראל, תתגלה היבשה אפילו במקום שנקוו בו המים והיו לים... (אמרי שפר).

"ותדשא הארץ דשא... עץ פרי עשה פרי למינו" (א-יא)
שיהא טעם העץ כטעם הפרי והיא לא עשתה כן א?
לא ותוצא הארץ עץ עושה פרי ולא עץ פרי, לפיכך כשנתקלל אדם על עוונו נפקדה גם היא ונתקללה. (רש"י).
שואלים המפרשים, על שום מה לא נעשה מיד, כי אם לכשנתקלל האדם? אולם, נאמר להלן: "ותרא האשה כי טוב העץ למאכל ותקח מפריו ותאכל" (ג-ו), והרי קשה לכאורה – מה ראיה היא מן העץ לגבי הפרי, וכי משום שראתה שהעץ הוא טוב לכן אכלה מן הפרי? אלא סבורה היתה חוה, אם אמנם מתכווין ה' יתברך לטובתם, מאחר שפירות העץ רעים הם למאכל, הרי צריך היה מראהו של העץ להיות נבדל לרעה משאר העצים, והנה הפוכו של דבר- טוב העץ ונחמד מכל שאר העצים, ששאר העצים פירותיהם ראויים לאכילה ולא העץ עצמו, ואילו עץ הדעת – גם העץ עצמו ראוי לאכילה. לפיכך האמינה חוה לנחש. וזה משמעו של הפסוק: "ותרא האשה כי טוב ה ע ץ למאכל" – שאפילו העץ עצמו ראוי לאכילה – לפיכך "ותקח מפריו ותאכל" – האמינה לנחש שטען, כי לא יתכן שעץ טוב ומשובח כזה יביא מות בפירותיו, ואכלה מפריו.
מסתבר איפוא, שכל טעותה של חוה נבעה מכך שלא קיימה האדמה את מצוות הבורא והצמיחה את כל העצים מבלי שיהא טעם העץ כטעם הפרי; שכן אילו עשתה האדמה כמאמר הבורא וכל העצים היו ראויים למאכל כפירותיהם – לא היתה חוה מגיעה לידי חטא, כי לא היתה שומעת לקול הנחש.
לפיכך, לא נענשה האדמה לכתחילה, שהרי האדם הוא בעל בחירה חופשית ויכולה היתה חוה שלא לשמוע לקול הנחש, ואז עשויה היתה עוד להביא תיקון לאדמה, מאחר שהיא הגדילה את הנסיון וממילא גם את השכר. ברם, משלא עמדה חוה בנסיון וחטאה חטא שנגרם על ידי האדמה בהפרת מאמר הבורא – באה אז האדמה על עונשה... (אמרי שפר).

"ויעש אלוקים" (א-כה)
תקנם בצביונם ובקומתן (רש"י).
מתחילת בריאתם נבראו כל הברואים בצורה מפותחת ומושלמת. השור נברא הראשון היה מוגמר ושלם כשור מפותח מתמול שלשום, וכן שאר הברואים.
על ידי כך, מופרכות כל הוכחותיהם של חוקרי הטבע, הטוענים שהעולם קיים למעלה מששת אלפים שנה, מכיוון שמצאו באדמה עצמות יצורי קדם, או מחצבים שונים, אשר לפי חוקי ההתפתחות הקיימים כיום בטבע צריכה היתה התפתחותם להמשך מליונים בשנים, ובכך רוצים הם לסתור את מסורתנו בדבר שנות קיומו של העולם.
ברם, טעות גדולה בידם והיא נובעת מכך, שהם מחשבים כל דבר לפי התפתחותו הרגילה, בעוד שלאמיתו של דבר הרי נבראו הברואים בצורה מפותחת ומושלמת, ואי אפשר לדעת מה היה גודלה של חיה זו או אחרת בעת בריאתה, או מה היו צורתו ומתכונתו של מחצב זה או אחר בעת בריאת האדמה.
משל למה הדבר דומה, למי שירצה להביא ראיה בקשר לתקופת התפתחותו של תינוק נולד מתקופת התפתחותו במעי אמו, בו בזמן שגלוי וידוע כי לא תתכן כל שייכות בין זה לזה. מכיוון שהתנאים הם אחרים לחלוטין. כך גם אין להשוות את תנאי ההתפתחות אחרי הבריאה עם תנאי ההתפתחות בעת הבריאה. (אבני אזל).

"נעשה אדם" (א-כו)
אף על פי שלא סייעהו ביצירתו לא נמנע הכתוב מללמד דרך ארץ ומדת ענוה שיהא הגדול נמלך ונוטל רשות מן הקטן. (רש"י).
בכך מסתבר מאמר חכמינו: "כל המתגאה כאילו עובד עבודה זרה" (סוטה ד) – שהרי אם הוא מתגאה הריהו מוכיח בכך שלפי שיטתו אין פירושו של "נעשה", שה' יתברך הראה דרך של עניוות, שהגדול ישאל לדעת הקטן; ואם כן משמע שהוא מפרש את "נעשה" כפשוטו, כלומר, שישנן חלילה שתי רשויות, וממילא הרי הוא עובד עבודה זרה.... (פרשת דרכים).
כן מסתבר בכך מאמר אחר של חכמינו: "כל המעלים עיניו מן הצדקה כאילו עובד עבודה זרה" (כתובות ס"ח) – שהרי מובא במדרש, כי "נעשה אדם" אמור לגבי צדקה, כלומר, ה' יתברך אומר לו לעשיר – הבא נעשה אני ואתה את האדם, אני בראתיו ואתה תפרנסו, (מובא בספר "אורי וישעי"), הרי איפוא לפנינו פירוש נוסף לזה שנאמר "נעשה" בלשון רבים. והנה, מי שאינו נותן צדקה אלא מפייס את העני בדברים ומקרבו אליו, עדיין יש מקום לומר, שהוא מפרש את "נעשה" כפירוש רש"י – ללמד אותנו מדת עניוות. ברם, זה ש"מעלים עיניו מן הצדקה", אשר לו זו בלבד שאיננו נותן צדקה, אלא שגם אין זה לפי כבודו לתת דעתו על העני ולפייסו במילה טובה ומעודדת – הרי משמע שאיננו גורס את שני הפירושים יחד על "נעשה", לא מחמת צדקה ולא מחמת עניוות; יוצא איפוא בהכרח שהוא מפרש את הכתוב כפשוטו, שישנן חלילה שתי רשויות, וממילא הריהו כעובד עבודה זרה. (חוות יאיר בשם בעל אור חדש).
זה גם פירושו של הפסוק בתהילים: "בגאות רשע ידלק עני ותפשו במזמות זו חשבו", (י-ב'). כשאדם מתגאה אבל נותן צדקה, אפשר לומר שהוא מפרש את "נעשה" לענין צדקה, כפי המדרש; מאידך כשאינו נותן צדקה אבל נוהג בעניוות, שוב אפשר לומר שהוא מפרש את "נעשה" לעניין עניוות, כפי רש"י. ברם, אם "בגאות רשע" – אם בעל גאוה הוא ולא עוד אלא "ידלק עני" – מגרש מעליו את העני בכעס, כי אז אין עוד בפניו כל תירוץ ל"נעשה" ולפיכך "יתפשו במזמות זו חשבו", שכן בעבודה זרה נענש אדם אפילו במחשבה בלבד... (שם).
לכן היה רבי מכבד עשירים, משום שראה רבי, כי העשירים מעדיפים להיות ענווים מאשר לתת צדקה, ואת ה"נעשה" מפרשים הם לענין עניוות ולא לעניין צדקה; היה מחלק להם כבוד, להודיעם, כי מוטב אילו חשקה נפשם במקצת כבוד והיו מפרשים את ה"נעשה" לעניין נתינת צדקה, מאשר לנהוג בעניוות ולא לתת צדקה... (ילקוט טוב).
נמלך בפמליא שלו. (רש"י).
אף כי כבר נבראה כל הבריאה, והלא כל תכלית הבריאה הוא האדם, בכל זאת עוד היה מקום לשיקול דעת. דבר זה בא ללמד לקח לאדם, כי אפילו "בדיעבד" חייב הוא לבחון ולשקול את אשר הוא עושה, כאילו עוד היה זה "לכתחילה". אף אם כבר נעשה הדבר, אין לו להמנע משיקול דעת ואפילו יצטרך לבטלו ולחסלו... (מגדולי המוסר).
בשעה שבא הקב,ה לבראות את האדם... חסד אמר יברא... ואמת אמר אל יברא שכולו שקרים... צדק אמר יברא... שלום אמר אל יברא שכולו קטטה. מה עשה הקב"ה, נטל אמת והשליכו לארץ (מדרש).
מה טעם הושלך לארץ רק ה"אמת", והלא גם ה"שלום" אמר "לא יברא"?
ברם, משמשליכים את האמת יש כבר גם הרבה "שלום". אימתי ישנה מחלוקת בין בני אדם? כאשר כל אחד נלחם ונאבק למען ה"אמת", למען כל דבר הנחשב לאמת בעיניו. ואילו כשבני אדם מסיחים דעתם מן האמת, ממילא אין מקום למחלוקת ול"שלום" אין עוד מה לקטרג... (בשם הה"ק מקוצק ז"ל).
עוד אפשרות לתרץ, כי כאשר הושל ה"אמת" לארץ, הרי נשאר ה"שלום" יחיד כנגד שנים – ה"חסד" וה"צדק" שאמרו "יברא", וממילא נשאר רוב מכריע בעד בריאת האדם.
אולם, נשאלת הקושיא, מה טעם לא השליך הבורא את ה"שלום", שהרי גם אז היה ה"אמת" נשאר יחידי כנגד שנים? 
אלא יש לתרץ, שכנגד ה"אמת" אין רוב יכול להכריע כל עיקר. לו גם יטענו ה"צדק" וה"חסד", שיש לברוא את האדם מכיוון שיעשה חסדים וצדקות – יבוא ה"אמת" ויוכיח, כי אפילו החסדים והצדקות עצמם אינם אלא שקר... לפיכך הושלך ה"אמת", ונשאר איפוא ה"שלום", הטוען "שכולו קטטה", שכנגדו אפשר להכריע ברוב של "צדק" ו"חסד"... (אהל תורה, בשם הה"ק מקוצק ז"ל).
בשעה שבא הקב"ה לבראות את האדם נעשו מלאכי השרת כתות כתות, מהם אומרים אל יברא, ומהם אומרים יברא. עד שמלאכי השרת מדיינים אלו עם אלו אמר להם הקב"ה מה אתם מדיינים – כבר נעשה אדם (מדרש).
עיקר נעלתם ויתרונם של מלאכים על בני האדם הוא, שכולם שווים בדעה אחת, כיון שאינם בעלי בחירה, בעוד שבני אדם מחולקים בדעותיהם, עקב היותם בעלי בחירה חופשית. ברם, עתה שנתגלו חילוקי דעות גם בין המלאכי, בנוגע לענין בריאת האדם – אמר להם הבורא: אם כך, הרי אינכם טובים מן האדם, יכול איפוא האדם להבראות.
"מה אתם מדיינים" – אם דעותיכם מחולקות, הרי זה כבר אדם – "כבר נעשה אדן"... (בשם חידושי הרי"מ ז"ל).


פרשת נח  
 
צדיק תמים
"איש צדיק תמים"
צדיק משמעותו הוא בין אדם לשמים, ורשע הוא להיפך. אבל "צדיק תמים", משמעו שהוא צדיק גם בין אדם לחברו. (העמק דבר). 
ורבי משה פינשטיין, ב"דרש משה" אומר: הקדימה התורה את התואר "איש" לפני "צדיק תמים", כי לפני שאדם הולך להיות צדיק תמים, עליו להיות קודם לכל איש. מי שאינו איש – אי אפשר לו להיות צדיק תמים. 
 
ממשלת אחדות
"שנים מכל תביא אל התיבה להחיות אתך"
בחזון "אחרית הימים" מתנבא ישעיהו: "וגר זאב עם כבש ונמר עם גדי ירבץ" (ישעיה יא, ו). הלא בתיבת נח כבר חיו בשלום תחת קורת גג אחת: אדם ובהמה, חיה ועוף, נחשים ועקרבים, מה איפוא הפלא והחידוש? אלא, החידוש יהיה שב"אחרית הימים יחיו יחד בשלום כתוצאה של רוח חדשה של אהבה ואחווה שישררו בעולם "ומלאה הארץ דעת את ה' כמים לים מכסים" (ישעיה יא, ט). לא כן בתיבת נח, שם הסכנה המשותפת, סכנת המוות שריחפה עליהם היא שאיחדה אותם. (על התורה )
 
בזכות היצר
"וירא אלהים את כל אשר עשה והנה טוב מאד"
טוב מאוד – זה יצר הרע. וכי יצר הרע טוב מאוד? אלא שאילו לא יצר הרע, לא בנה אדם בית, לא נשא אישה, ולא הוליד, ולא נתן ונשא. (מדרש רבה).
ובמסכת סוכה (נב, א) מצאנו: לעתיד לבוא מביאו הקב"ה ליצר הרע...צדיקים נדמה להם כהר גבוה ורשעים נדמה להם כחוט השערה. הללו בוכים והללו בוכים. צדיקים בוכים ואומרים: איך יכולנו לכבוש הר גבוה כל כזה? רשעים בוכים ואומרים: היאך לא יכולנו לכבוש חוט השערה הזה!.
 
השונא הגדול
"וירא אלהים את כל אשר עשה והנה טוב מאד"
השונא הגדול שיש לך בעולם, הוא יצרך. הוא נמסך בכוחות נפשך, מעורב במזג רוחך, משתתף עמך בהנהגת חושיך הגופניים והרוחניים, ומושל בסודות נפשך. הוא יועצך בכל תנועותיך הגלויות והנסתרות. כשאתה ישן הוא ער. כשאתה מתעלם ממנו, הוא אינו מתעלם ממך, עד שהוא מוציאך מארץ החיים (רבנו בחיי).
 
כיבוש היצר הטוב
"איזהו גיבור הכובש את יצרו"
 מה שאמרו במשנה "איזהו גיבור הכובש את יצרו" (אבות ד, א), מוסב על היצר הטוב. חייב אדם לכבוש את היצר הטוב בתוך עצמו. לא להתבלט בו, ולא להתהדר בו, להלך עמו בראש חוצות להראות לכולם: ראו איזה יהודי טוב אני, ראו איזה יצר טוב יש לי (רבי ישראל מרוז'ין).
 
צדיק ורע
"יצר לב האדם"
אנשים סבורים שהיצר הרע דומה לגוי, ראשו גלוי ובלוריתו פרועה. אין הם מעלים כלל על דעתם, שהיצר הרע שלהם לבוש קפוטה וחובש שטריימל, פני קדוש לו וכולו חומרות וקנאת ה' צבאות (רבי דוב בר מרדושיץ).
 
כוחה של אחדות
"לא יבצר מהם כל אשר יזמו לעשות"
רבי יעקב יוסף מפולאנה בעל ה"תולדות" היה אומר: אנשי דור הפלגה היו כת של שקרנים שהתחזו לשלומי אמוני ישראל, על כן לא היה להם קיום והם כלו מאליהם. "ויאמרו איש אל רעהו: הבה נלבנה לבנים" – נלבש בגדים לבנים כדרך הצדיקים. "ונשרפה לשרפה" – נעשה את עצמנו מתפללים בהתלהבות. "ונעשה לנו שם" – על ידי כך יתפרסם שמנו בעולם כצדיקים. "ונבנה לנו עיר" – נכבוש כל אחד עיר לעצמו להיות בה מנהיג העדה; אך סופם "ותהי להם הלבנה לאבן" – היינו הבגדים הלבנים שהתעטפו בהם לאחז את עיני הבריות, נהיו להם לאבן ולמכשול; "והחמר היה להם לחומר" – שקעו בתוך החומריות; "ויפץ ה' אותם משם, כי שם בלל" – בעוונותינו הרבים נתעוררו על ידם קטטות ומריבות ושנאת חינם ונבללה שפתם, כי אין האחד יודע מה השני מדבר.

"אלה תולדות נח נח איש צדיק" (ו - ט)
תולדותיהן של צדיקים מעשים טובים. (רש"י).
היהודי הקדוש מפשיסחה היה אומר: כל אדם רגיל לטעון, כי איננו עמל ויגע אלא בשביל בניו, שיגדלו ויהיו יהודים טובים ובני תורה. כאשר הבנים הללו מתבגרים, שוב אינם נותנים דעתם על עצמם וטוענים אף הם, כי כל עמלם ויגיעם אינו אלא בשביל בניהם. אי לזאת, כבר הייתי תאב לראות את הבן הראוי לשמו...
לפיכך אמר הכתוב: "אלא תולדות נח, נח" – נח לא הזניח את עצמו, כדי לפעול רק בשביל בניו, כי אם ראה גם את עצמו כבן ושקד על עליית עצמו. הוא הוא אשר היה הבן הראוי לשמו, אשר הבין כי גם עליו מוטלת החובה לעבוד את האלוקים. וזהו פירושם של הדברים: "תולדותיהן של צדיקים מעשים טובים" – הצדיקים רואים במעשיהם הטובים כאילו הם בניהם... (בית יעקב מהה"צ ר' יעקב אהרן ז"ל מאלכסנדר).
הגאון רבי יושה בר מבריסק ז"ל היה אומר: כל ימי הייתי שואף, שלא אזדקק לזכות של "ברא מזכה אבא"... (חיי מוסר).

"נח איש צדיק היה בדרותיו" (ו-ט)
יש להקשות, להלן נאמר: "כי אותך ראיתי צדיק בדור הזה" (ז-א) ולא נאמר עוד "תמים"?
ברם, כידוע חי נוח בדור המבול וההפלגה. דור המבול היה מושחת מבחינה מוסרית – "כי השחית כל בשר את דרכו על הארץ" – והניגוד לכך הוא המושג "צדיק", (כשם שזכה יוסף לתואר צדיק, כיוון שהיה נזהר בעניין זה). ואילו דור ההפלגה היה מושחת מבחינת אמונה, כפי שאומרים חכמינו שאמרו אנשי דור ההפלגה: "נעשה קרדומות ונעלה לשמים ונלחם עמו" – והניגוד לכך הוא המושג "תמים" – "תמים תהיה עם ה' אלוקיך". 
לפיכך, כאשר הדברים אמורים בתולדות חייו של נח בכלל – "אלא תולדות נח" – כי אז מספרת התורה, שגם בשני הדורות בהם חי נח – "בדורותיו" – היה יוצא מן הכלל; בדור המבול היה "צדיק" ובדור ההפלגה היה "תמים".
ואילו להלן, אין הדברים אמורים אלא "ב ד ו ר ה ז ה" - בדור המבול בלבד – ולכן נאמר רק "צדיק", שהוא ניגודו של דור זה... (בשם רבינו מהר"י קארי ז"ל)
הגמרא מפרשת את המילה "תמים" – "תמים בדרכיו" (עבודה זרה ו:) ורש"י מפרש שם: "עניו ושפל רוח".
יש להבין מה טעם מציין המושג "תמים" דוקא את מידת הענווה? ויש לומר, משום שאמרו חכמינו: "האי מאן דיהיר בעל מום הוא" (מגילה כ"ט), ואם הגאווה מהווה מום, הרי העניו ושפל הרוח הינו "תמים"... (מפי הרב מעיר חדש בוורשה זצ"ל).
"תמים בדורותיו" – נח נשאר עניו ושפל רוח בעיני עצמו, אף על פי שהיה צדיק אחד בדור של רשעים, משום ש"את האלוקים התהלך נח" – בזוכרו תמיד בגדלות הבורא וממילא מעשיו לא היו נחשבים בעיניו; אם כי לגבי בני אדם היה צדיק, מכל מקום היה מעמיד תדיר את צדקותו ביחס לאלוקים, לפיכך נשאר תמים-עניו ושפל רוח בעיניו... (נועם מגדים).

אלה תולדות נח... ויולד נח שלשה בנים את שם את חם ואת יפת" (ו-ט, י).
אלה הם מעשיו הטובים ("תולדותיהם של צדיקים מעשיהם הטובים" – רש"י) של נח, אשר לימד והשריש אצלו ואצל אחרים את שאלת הדברים הללו: את "שם" – לזכור תמיד את שם האלוקים; את "חם" – לקיים כל מצווה בחום ובהתלהבות; ואת "יפת" – לעשות אך ורק מעשים שהם "תפארת לעושיה ותפארת לו מן האדם"... (בשם הה"ק מפשיסחה).

"ותשחת הארץ לפני האלוקים ותמלא הארץ חמס" (ו-יא)
אם אדם מושחת "לפני האלוקים" – שאין בו יראת שמים בעניינים שבין אדם למקום – כי אז גם "ותמלא הארץ חמס" – מתמלא הוא ממילא גם בחמס בעניינים שבין אדם לחבירו. מבלי יראת שמים לא תיתכן גם אנושיות... (מפי שמועה).

"צהר תעשה לתבה" (ו-טז)
"תבה" פירושה: מילב של תורה ותפילה (בלשון המשנה תיבה זו מילה), המצילה ממבול הגשמיות והארציות המציף את העולם.
וזה פירושו של "צהר תעשה לתבה" – שתעשה אור למילה, שתבוא כל מילה של תורה ותפילה, היוצאת מפיך, מאירה ובהירה... (שפת אמת).
נאמר בזוהר הקדוש, כי "נח" מרמז על "שבת" (מלשון מנוחה). השבת מהווה גם עוגן-הצלה לאדם מפני מבול העולם. מפליא הדבר, כאשר נוסיף את הגימטריה של "צהר" – מאתיים תשעים וחמש – ל"תבה" – אבע מאות ושבע – יתקבל יחד המספר של שבע מאות ושתים – כגימטריה של "שבת". "צהר תעשה לתבה" – כאשר תעשה צהר לתבה, יהיה זה בבחינת שבת, המצילה מפני המבול... (אבני אזל).

"ואתה קח לך מכל מאכל אשר יאכל... והיה לך ולהם לאכלה" (ו-כא)
המילים: "אשר יאכל" לכאורה מיותרים הם; וכן, היכן יכול היה נח לשים מלאי ענקי כזה של מזון, עבור כל האדם, הבהמה, החיה והעוף אשר בתבה, למשך שנה?
ברם, דרשו חכמינו בפסוק זה: "מכל האוכל אשר יאכל – אוכל שאתה יכול לאכלו בבת אחת ואיזהו זה כביצת תרנגולת" (יומא פ'); נמצאנו למדים שהמילה "יאכל" באה להורות על שיעור של כביצה, שאפשר לבלעו בבת אחת.
פירוש הדבר, שציווה ה' יתברך על נח להכין רק כשיעור של ביצה לכל סעודה, כפי "אשר יאכל"; והוא נתן את הברכה בשיעור זה שיהא בו כדי שביעה. ולכך מסיים הפסוק: "והיה לך ולהם לאכלה" – הגם שלא תכניס עמך אלא כשיעור של "אשר יאכל", בכל זאת יהיה לכם שיעור זה לשובע. (בשם הגר"א מווילנא ז"ל).
הרמב"ן אומר, כי על כן עד נח היו האנשים אסורים באכילת בעלי חיים ואילו לנח הותר הדבר – משום שהרי נח החיה אותה בתבה והיו לו אסירי תודה בעד קיומם, וממילא מותר היה להשתמש בהם לאכילה.
זהו שמרמז הפסוק: "ואתה קח לך מכל מאכל אשר יאכל" – על ידי זה שאתה לוקח אותם עכשיו לתבה, הם נעשים ראויים ומותרים לאכילה על ידך... (קדושת הלוי).

"ומן הבהמה אשר איננה טהורה" (ז-ח)
עקם הכתוב שמונה אותיות כדי שלא להוציא דבר מגונה מפיו (פסחים ג').
אבל הלא הרבה פעמים נאמר בתורה טמא, כגון: "וזה לכם טמא", "טמא יהיה לכם", וכיוצא בזה?
אלא כאן, תוך סיפור עניין שאינו נוגע להלכה, יש להיזהר שלא להוציא דבר מגונה; ואילו שם, כשיש צורך להורות להלכה שזה טמא, כי אז אין לכסות דבר, אלא יש לבטא ברורות וחריפות: "וזה לכם הטמא!"... (לפי ראשונים).


"וישאר אך נח" (ז-כג)
כאן לא נאמר עוד "נח צדיק תמים", כי אם רק "נח"; שכן במדרש נחשב לו לנח לחטא, מה שלא עשה דבר לתיקונו של הדור, ואם אין אדם עושה מאומה לתיקונם של אחרים – אף הוא יורד ונופל מטה. משנשאר נח לבדו, נוכח לראות כי איננו אלא רק "נח"... (הרה"ג מהר"ם שפירא מלובלין ז"ל).

"ויזכר אלוקים את נח ואת כל החיה ואת כל הבהמה אשר אתו" (ח-א)
כאשר זוכר הקב"ה את הצדיק להושיעו, הריהו מביא ישועה גם לאנשים פשוטים ונחותי דרגה, העומדים במדרגה אחת עם חיות ובהמות, משום "אשר אתו" – שהם מחוברים אל הצדיק ונכנעים לפניו... (הרבי מלובלין ז"ל).

"וישלח את הער ויצא יצוא ושוב" (ח-ז)
שהיה חושדו בבת זוגו (רש"י).
העורב הוא סמל האכזריות וקשיחות הלב, שכן האם נוטשת את אפרוחיה הקטנים ואינה דואגת למזונם (כתובות מ"ט). משראה העורב שנח שולחו החוצה, למרות שהמים עדיין ממלאים את העולם, חשד אותו באכזריות ובכוונה לסלקו מן העולם. וזהו "שהיה חושדו בבת זוגו" – שחשד בנח, כי יש בו מידת האכזריות שבה מצטיינת בת זוגו... (אבני אזל).

"בעשירי באחד לחדש נראו ראשי ההרים" (ח-ח)
האבות קריים "הרים", כפי שאמרו חכמינו: "הרים – אלה האבות". כשהתורה מזכירה את האבות, פעמים אברהם מוזכר ראשון ופעמים יעקב, כפי שנאמר: וזכרתי את בריתי יעקב ואת בריתי יצחק ואת בריתי אברהם" (ויקרא כו-מב); ואילו יצחק לעולם אינו מוזכר ראשון, כיון שמידתו היא מידת "ין".
וזהו שמרמז הפסוק: "בעשירי" – ביום הכיפורים החל ביום העשירי לחודש, ו"באחד לחודש" – בראש השנה החל באחד לחודש – "נראוראשי ההרים" – נראים לפני ה' יתברך רק ראשי האבות, אברהם ויעקב, שמידתם היא מידם החסד, ולא את מידת הדין של יצחק. (קול שמחה).

"והנה על זית טרף בפיה" (ח-יא)
אמרה יהו מזונותי מרורין כזית ובידו של הקב"ה ולא מתוקין כדבש בידי בשר ודם. (רש"י).
קשה להבין, מדוע הודתה היונה לנח בדברים כאלה, לאחר שהחזיק אותה שנה תמימה בתבה ודאג לכל צרכיה?
ברם, חוששת היתה היונה, שמא יאמר נח, כי לא מפני שיש עוד מים על הארץ חזרה אל התבה, אלא מפני שטוב לה כאן אצל נח הדואג למזונותיה ולצרכיה, בעוד שבאמת כבר אין מים על הארץ; לפיכך רמזה לו, כי אילו יכולה היתה להתפרנס בכוחות עצמה ואפילו בדוחק ובמרירות של זית, כי אז לא היתה חוזרת אליו... (משכנות יעקב).

"צֹהַר תַּעֲשֶׂה לַתֵּבָה" ('בראשית' ו טז)
'יש אומרים: חלון. ויש אומרים: אבן טובה המאירה להם' (רש"י). ומבואר בירושלמי; שביאורים אלו תלויים במחלוקת האם המאורות האירו בשנת המבול? אם האירו? די היה בחלון. ואם חשכו? נצרכו לאבן טובה שתאיר. התורה נצחית היא ולקחיה נצחיים. איזה לקח נפיק מפסוק זה ופירושיו? כל בית יהודי הוא מבצר רוחני כ'תיבת נח' המגוננת על המסתופפים בצילה מפני מי המבול הגועשים בחוץ. ונשאלת השאלה: "כלום, ניתן לפתוח חלון ולקרוע צהר, להכניס לבית עיתון, לפתוח רדיו, להדליק טמבלויזיה"? והתשובה; אילו היה נכנס אור פנימה, אילו התקשורת היתה נקיה מתועבה והשחתה, למה לא. אבל כשהם משדרים 'ליקויי מאורות', כפי שהתבטא בעל 'קהילות יעקב' זצ"ל שהתקשורת משמשת שופר לכל שלש העבירות החמורות; כפירה וגילוי עריות ושפיכות דמים. למה נרעיל את עצמנו ונחשיך את ביתנו? הבה נקבע אבן טובה שתאיר לנו, נעיין בספרי קודש ונשמע דיסקים תורניים ונזדכך במקום להתבהם. (הרב שלום מאיר וולך שליט"א).

"אֶת הָאֱלֹקִים הִתְהַלֶּךְ נֹחַ" ('בראשית' ו ט)
כתב מרן החיד"א; 'לפי פשוטו היה מקיים; "שִׁוִּיתִי ה' לְנֶגְדִּי תָמִיד" ('תהלים' טז ח) כמו שכתב הרמב"ם ב'מורה נבוכים' והביאם הרמ"א בהגה"ה; 'הוא כלל גדול בתורה ובמעלות הצדיקים כי אין ישיבת האדם ותנועותיו ועסקיו והוא לבדו בביתו כמו שהוא לפני מלך גדול...' ('או"ח' א ג) וזהו שאמר הכתוב: "אֶת הָאֱלֹקִים הִתְהַלֶּךְ נֹחַ" כי תמיד היה מצייר בדעתו שהוא עומד לפני ה'.

"וַתִּשָּׁחֵת הָאָרֶץ לִפְנֵי הָאֱלֹקִים וַתִּמָּלֵא הָאָרֶץ חָמָס" ('בראשית' ו יא)
בזוהר הקדוש שאלו; אם בני האדם חטאו הארץ מה חטאה? אלא; עיקר הארץ הם בני האדם. (ח"א ד.). וביאר ה'בית הלוי'; שהאדם פועל במעשיו בכל הבריאה לטובה ולמוטב וכשהשחית האדם דרכו, השחית כל בשר דרכו. וביארו בזוהר הקדוש; שכל בעלי החיים חיו מין עם שאינו מינו עד שגם הארץ הצמיחה מיני כלאים. וכתב; שמכאן תובן החובה להישמר מחברה רעה, לא רק מפני השפעתה הישירה אלא ג"כ יש השפעה סמויה נוראה...
פירש האברבנאל; שבני אותו דור כבר אבדו את חוש המידה והמצפון ולא חשו כלל בהשחתתם ובתועבותיהם. צדיקים היו בעיניהם ולא נשחתה הארץ אלא; "לִפְנֵי הָאֱלֹקִים" בעיני ה' רע ובעיניהם היה זה כמנהגו של עולם...

"וַיִּשָּׁאֶר אַךְ נֹחַ" ('בראשית' ז כג)
כתב הרב 'מנחת שמואל' זצ"ל; שמעתי שכשם שנח בנה תיבה כך אדם אחר שהיה בימיו בנה גם הוא תיבה אבל טבע עם תיבתו במי המבול. "וַיִּשָּׁאֶר אַךְ נֹחַ" אבל הלה שבקש להנצל כמוהו, טבע. ומדוע? כי נח היה צדיק והלה לא. נח נצטוה והלה לא. על נח נגזר להנצל והלה היה בכלל גזירת הכליה. נמצאנו למדים; ששנים יכולים לעשות אותו מעשה לנקוט באותה השתדלות, לאחד תועיל ולרעהו לא.

"וּמִכָּל הָחַי מִכָּל בָּשָׂר שְׁנַיִם מִכֹּל תָּבִיא אֶל הַתֵּבָה לְהַחֲיֹת אִתָּךְ" ('בראשית' ו יט)
מזה עשרות בשנים היה הסבא מקלם חולה במחלת לב קשה ומיסרת שכילתה את כחותיו, אמנם הוא לא נכנע. המשיך לשמור על סדר יום קפדני; ישן היה שעתים וחצי ביממה, כשהוא מקיץ בכל חצי שעה כדי שלא לטעום טעם מיתה. לומד היה שתים עשרה שעות רצופות בעמידה. סיפרו שהתקין לעצמו עמוד, 'סטנדר' בלי מסמרים, רופף, שעליו הניח את הספר כדי שאם ישען עליו יתמוטט ויקרוס. הרופאים ציוו עליו דיאטה קפדנית וקבעו שבדרך הטבע לא יכול היה לחיות. לא אחת נאלץ להפסיק את תפילתו אף את תפילת העמידה כדי לסעוד את לבו. תוך כדי שיחת מוסר פורץ היה שטף דם מגרונו, ממתין היה כמה דקות וממשיך בשיחה, לאחריה היה נופל באפיסת כחות. את מכתבי ההדרכה שכתב לתלמידיו (קובצו בספרי 'חכמה ומוסר', 'אור רש"ז ו'כתבי הסבא מקלם') כתב פסקאות פסקאות כי לא יכול היה לכתבם ברצף אחד. ומחלתו הלכה והחמירה ובשנתו האחרונה, כאשר כל צעד כרוך היה ביסורים וכל פעולה בקשיים ומאמצים, נשלח רבי ירוחם ללמוד מפיו והגיע לבית המדרש. בכל בית מדרש יש כיור בכניסה לנטילת ידים שלפני התפילה ובאותם ימים לא היו מים בברזים ולא היה כיור לניקוזם. נוטלים היו ידים מן החבית לתוך גיגית. כשנכנס רבי ירוחם למבוא בית המדרש ראה מולו את ה'סבא' הנערץ חולה הלב בשנות השמונים לחייו נושא את הגיגית המלאה והכבדה כדי לשפכה. מיהר והושיט ידיו לנטלה מידו והתחיל את לימודו בקלם בשגיאה נוראה. הסבא נתן בו מבטו ואמר: "מי אתה שתעז ליטול ממני את הזכות העצומה לשרת את באי בית המדרש"?! משכילה מלאכתו ושפך את המים, קידם את פני רבי ירוחם בשלום ולימדו את השיעור הראשון שלא נשכח מלבו: "בשעתו, כשעולם שלם חרב ונח ובניו נבחרו ליסד עולם חדש, באיזו זכות נבחרו ומה נדרשו לעשות? נדרשו לשרת שנה שלמה את כל החיות והבהמות העופות והרמשים, הזוחלים והמעופפים כי; "עוֹלָם חֶסֶד יִבָּנֶה" ('תהלים' פט ג). אין זכות ואין חובה נעלים יותר מעשיית חסד ומהטבה לזולת. ודרגות דרגות יש; נח היטיב לבעלי חיים, אברהם אבינו הטיב לנכרים, משה רבנו יצא אל אחיו וראה בסבלותם והטה שכם לעזור לכל אחד, שלא לדבר על הטבה ללומדי תורה. אבל העיקר; להטיב ולשרת ולעזור ככל היכולת"... (הרב שלום מאיר וולך שליט"א)

"וְאֵלֶּה תּוֹלְדֹת בְּנֵי נֹחַ" ('בראשית' י א)
מדוע האריכה התורה בפירוט כל צאצאי נח; "לְמִשְׁפְּחֹתָם לִלְשֹׁנֹתָם בְּאַרְצֹתָם בְּגוֹיֵהֶם"? ('בראשית' י כ) כתב רבנו הרמב"ם; 'דע שכל סיפור שתמצאהו כתוב בתורה הוא לתועלת הכרחית בתורה, אם לאמת דעת שהוא פינה מפינות התורה, או לתיקון מעשה מן המעשים, עד שלא יהא בין בני האדם עול וחמס. וכיון שהיה יסוד התורה שהעולם נברא ושתחילה נברא אדם אחד והוא אדם הראשון וכעבור כאלפים וחמש מאות שנה ניתנה התורה, לו היה נאמר זאת בלבד היה האדם עלול להסתפק ולפקפק כאשר היה רואה את בני האדם נפוצים בקצוי תבל חלוקים לעמים שונים וללשונות רחוקות זו מזו. לכן הקדים הקב"ה וסיפר את השתלשלות האומות והזכרת ראשיהם ומשך זמן חייהם והודעת מקום מגוריהם והסיבה להתפצלות האומות וחלוקת הלשונות' ('מורה נבוכים' ג נ)

"הָבָה נִבְנֶה לָּנוּ עִיר וּמִגְדָּל וְרֹאשׁוֹ בַשָּׁמַיִם" ('בראשית' יא ד)
רבנו הר"ן בדרשותיו נדרש לענין דור הפלגה וענשם ושאל: "מה רע בהתכנסות יחדו בשלום ואחדות"? וביאר: "אמנם; 'כינוס לצדיקים הנאה להם והנאה לעולם' ('סנהדרין' עא:) אבל כשהרשעים עושים יד אחת הרי זו סכנה נוראה משום שהם יכפו את דעתם על כל העולם ואין מידם מציל" והוסיף: "עינינו הרואות בגלותינו, שכאשר מציקים לנו במקום זה, אנו גולים למושל יותר נח הנוטה לנו חסד, אבל אילו היה שלטון רשע בכל העולם אנה היינו באים. אף כאן, היה זה דור של עובדי עבודה זרה שרצו להתכנס תחת דגלו של נמרוד ולכפות את דעותיהם על כל האנושות. לכן הקב"ה פזרם ובלבל את שפתם וכך יכול היה אברהם אבינו לצאת משלטונו של נמרוד לארץ כנען וללמד את הבריות לקרוא בשם ה'.

"וַיֵּצְאוּ... לָלֶכֶת אַרְצָה כְּנַעַן" ('בראשית' יא לא)
אברהם אבינו יסוד האומה הוא בנין אב לכל תולדותיו. 'מעשה אבות סימן לבנים' ('סוטה' לד.) ראויה היתה לו ארץ ישראל והוא היה ראוי לה אבל לא נצטוה ללכת אליה עד שלא החל בצעד הראשון ביוזמתו. מכיון שיצאו ללכת ארצה כנען אף אם נתעכבו בדרך נגלה אליו הקב"ה והמריצו להמשיך בה. וכתבו בזוהר הקדוש שהדבר בא ללמדנו; שנוכל ליחל לסיעתא דשמיא ולהכונה ממרום אך ורק כאשר נתחיל לצעוד בדרך הנכונה ביוזמתנו, ש'הבא להטהר מסיעין אותו' ('יומא' לח:) ו'הפותח פתח כחודו של מחט פותחין לו פתח שעגלות וקרוניות נכנסות בו' ('שיהש"ר' ה ג). (הרב שלום מאיר וולך שליט"א)

"כִּי יֵצֶר לֵב הָאָדָם רַע מִנְּעֻרָיו" ('בראשית' ח כא)
שמעתי בשם הגה"צ רבי ישראל יעקב לובצאנסקי זצ"ל מברנוביץ שתיאר את חומר העבודה שמוטל על האדם לנקות ולטהר את עצמו מיצר הרע, למה הדבר דומה; לשומן של פסח שהכינו לבשלו אך לא היתה שום קדרה לבשל בה את השומן והוכרחו לקחת 'עביט של שופכין' אשר יש בה סרחון גדול... וכמובן שצריך לנקות אותה היטב היטב ולא סתם לנקות, אלא מריקה אחר מריקה ושפשוף אחר שפשוף. ומעתה נדע כבר, שאם הקב"ה קראו ליצר הרע; "רַע" הרי שגוף האדם גרוע הרבה יותר מקערת שופכין והנשמה צריכה לעבוד עמה את הקב"ה והנשמה הרי בודאי חשובה יותר מהשומן של פסח והאדם מבשל את נשמתו בקדרה שבגוף כזה, א"כ עד כמה נצרך האדם צחצוח אחר צחצוח ומריקה אחר מריקה... ('לב שלום' הרב שלום שבדרון זצ"ל)


"וַיֵּשְׁתְּ מִן הַיַּיִן וַיִּשְׁכָּר וַיִּתְגַּל בְּתוֹךְ אָהֳלֹה" ('בראשית' ט כא)
נתחיל בסיפור משל שלא שמעתם מעולם! משל מתוק שיצא מפי ה'חפץ חיים כך אמר רבי שבתאי יודלביץ זצ"ל: "היה פעם רב גדול וצדיק שערך מסיבה לידידיו, בסיום הסעודה הגישו יין שרף משובח ועתיק יומין. הרב שתה 'לחיים' עם המסובין וכיון שלא הכיר את עצמו שתה והוסיף לשתות לרויה עד שהשתכר ולא סתם השתכר אלא אף התחיל לקפץ ולרקד. בהתחלה רקד על הארץ, אח"כ עלה על השלחן, שמח ורקד כאחד השיכורים הריקים אח"כ נשכב על הארץ מתחת לשלחן ונרדם. חלפו מספר שעות, הרב קם משנתו והתפכח מיינו. אמרה לו אשתו בכאב: "בושה וכלימה, היית שיכור. רב העיר השתכר, אוי ואיך שהיית נראה... החולצה נפתחה לך..." השתומם הרב, נבהל ונדהם ושאל: "אני"? "כן"! מרוב צער התעלף. הבושה שאפפה אותו גרמה לו להחליט שלא לצאת מפתח ביתו חדש ימים. 'אני רקדתי על השלחן בצורה משפילה לפני תושבי העיר איך אסתובב ברחוב'?! אחרי חודש נחלשה הבושה וכבר היה מסוגל לצאת מהבית כשפניו כבושות בקרקע. הרב עשה מאמץ לטייל מעט ברחוב, צעד לאיטו ברחוב יפו. חלף הרב ליד חנות צילום והנה בחלון הראוה היתה פרושה תמונה בגודל מטר על מטר ובה נראה רב שיכור רוקד על שלחן. "אוי" הזדעזע כולו ולא ידע היכן לטמון את בושתו. רץ הביתה בעינים מושפלות וזולגות דמעות: "מה יהיה? איך אוכל לחיות? איך אצא לרחוב?! האם עוד אהיה מסוגל לפסוע בסמטאות ירושלים? הרי כאן בירושלים כולם מכירים אותי"?! בחשכת הלילה יצא הרב מביתו בלווית בני משפחתו מיהר לעזוב את העיר לברוח לבאר שבע. ביום הראשון לבואו לבאר שבע הלך ברחוב צדדי שבור ועזוב, לפתע הבחין כי גם שם מתנוססת תמונה בגודל שני מטר על שני מטר ובה נראה הרב מירושלים שיכור ומושפל. "מי הפיץ את התמונה בכל מקום? אהה.. אלוקים... מה קורה כאן"? לקח את רגליו, ארז את מטלטליו וכל עוד רוחו בו נמלט לאמריקה. לאחר שבועים של שהיה בארה"ב יצא לבקר בחנות ספרים והבחין כי על שלחן התצוגה מונח ספר חדש העוסק במלחמה באלכוהול ובסמים ועל שער הספר מבחוץ תמונה של 'רב רוקד שיכור'... למה? כי תמונה אחת שוה אלף מילים. מחבר הספר רצה שתמונה זו תהיה מוסר השכל לכל. 'אוי.. אהה, כל ילד באמריקה כבר מכיר אותי' הרהר וכל אבריו רעדו מבושה איומה; "בכל מקום שאלך יגידו: 'זה השיכור שלמדנו עליו בבית הספר'"... הוא ברח לשוויץ, שכר שם בית מגורים קטן בעיר ז'נבה. באותם ימים התקיימה בז'נבה אסיפת האו"ם והעלו לדיון את בעיית האלכוהול והסמים המתפשטת בעולם. בין החלטות האסיפה המרכזית הוחלט שבשנים הקרובות ידפיסו פעם בשנה את תמונת הרב הבזוי משתיית האלכוהול, יפרסמוה בכל כדור הארץ; בהונלולו, בסין, ביפן, באפריקה, באמריקה... זו תהיה דוגמא 'טובה' לתלמידים צעירים איך נראה אדם נכבד שלא שמר על עצמו ושתה לשכרה. קל וחומר שלא טוב להיות מכורים ליי"ש, או לסמים. 'תמונה לדוגמא'! כאשר שמע ע"כ בכה ואמר לעצמו: "היכן אסתתר כעת? ביפן יודעים עלי, בסין שמעו עלי, בכל העולם מכירים אותי"... הניח ראשו בין ברכיו וגעה בבכיה גדולה. לא היה מי שיכול לנחמו והיה קול בכיו הולך וגדל... "מורי ורבותי" אמר ה'חפץ חיים': "האם אתם יודעים שהסיפור הזה אינו סיפור חדש? הדברים כתובים בתנ"ך כבר קרוב לארבעת אלפים שנה, בפרשת 'נח'. נח הצדיק כעדות התורה; "נֹחַ אִישׁ צַדִּיק תָּמִים הָיָה בְּדֹרֹתָיו אֶת הָאֱלֹקִים הִתְהַלֶּךְ נֹחַ" ('בראשית' ו ט). נח הצדיק שתה; "וַיִּשְׁכָּר וַיִּתְגַּל בְּתוֹךְ אָהֳלֹה" מחמת היין הוא התגלגל. פעם אחת קרה לו המקרה, בבית בפנים, פעם יחידה ובחדרי חדרים ועד היום זוכרים זאת. כל ילד וכל זאטוט לומד זאת בפרשת נח... בכל כדור הארץ... ראו נא" אמר ה'חפץ חיים': "מה קורה כשאדם עושה משגה פעם אחת. הדבר לא נשכח לו לנצח"... ('להגיד' הרב שבתאי יודלביץ)
 
קופים ירוקים
"כָּל רֶמֶשׂ אֲשֶׁר הוּא חַי לָכֶם יִהְיֶה לְאָכְלָה" ('בראשית' ט ג)
נשאלתי פעם: "מה דעת היהדות לגבי ארגוני 'הירוקים' שומרי הטבע והסביבה עד לקיצוניות. סיפרתי על איסור "לֹא תַשְׁחִית אֶת עֵצָהּ" ('דברים' כ יט). ועל 'צער בעלי חיים דאורייתא' ('ב"מ' לב:). אך לא, הוברר שהם הקצינו הרבה מעבר. הם מתנגדים לניסויים רפואיים בבעלי חיים ולו כדי למצוא מזור למדוי בני האדם, מתנגדים לפשוט פרוות מבעלי חיים ולו כדי לחמם, או להדר מלבושי האדם. "באיזו זכות" טוענים הם; "משתרר האדם על בעלי החיים ומשעבדם לצרכיו, מתעמר בהם בכפיה"?! תשובתי התמיהה: "דוקא לשיטתם אינם צודקים. רק היהדות מבינה אותם. לשיטתם; אם האדם אינו אלא זן מזני בעלי החיים מדוע לא ישתרר על אלו שתחתיו. וכי הצפור מתחשבת בתולעת, האם האריה מבקש רשות מהכבש, הנמר חס על הצבי? וא"כ מדוע על האדם לחרוג משאר הברואים? לא לתשובה זו ציפו. וע"פ היהדות שאלו. אהה, היהדות תובעת מן האדם אחריות כלפי הבריאה הנתונה לחסדיו. ולציווי מפורש נדרש האדם לרשות מיוחדת כדי לשלוט בבעלי החיים: "וּרְדוּ בִּדְגַת הַיָּם וּבְעוֹף הַשָּׁמַיִם וּבְכָל חַיָּה הָרֹמֶשֶׂת עַל הָאָרֶץ" ('בראשית' א כח). אלמלא רשות זו אכן לא יכול היה לרכב על סוס, או לגוז את צמר הכבשה. וגם רשות זו אינה שרירותית אלא גילוי שהאדם הוא מבחר היצירה והכל נברא לשימושו. לא זו בלבד אלא שעדין אין כאן אדנות ורשות שעבוד, עדין אין כאן היתר להרוג את בעלי החיים ולאכול מבשרם. ממש כפי שמותר לאדון להעביד את עבדו ואסור לו להרגו. הזכות על חייהם של בעלי החיים והרשות לאכול את בשרם לא נתנה לאדם הראשון וצאצאיו ולא נתחדשה אלא לנח: "כָּל רֶמֶשׂ אֲשֶׁר הוּא חַי לָכֶם יִהְיֶה לְאָכְלָה" ('בראשית' ט ג). ופירשו חז"ל; 'לפי שהמבול השחית כל בשר ולא נצלו כל בעלי החיים אלא בזכות נח ותיבתו והוא שזן וכלכל אותם שנה שלמה בתיבה לפיכך הותר לו אף להינות מבשרם' ('אור החיים') (הרב שלום מאיר וולך שליט"א)

"עֹד כָּל יְמֵי הָאָרֶץ זֶרַע וְקָצִיר... וְיוֹם וָלַיְלָה לֹא יִשְׁבֹּתוּ" ('בראשית' ח כב)
פירש רבנו ה'בן איש חי'; שהיצר הטוב והיצר הרע מתגוששים בלב האדם וכל אחד סותר את דברי חברו. היצר הטוב לוחש לו: "הזורע בעולם הזה קוצר לעולם הבא ומי שהתעצל בעת הזריעה מה יאכל?! קום עשה מצוות, רכוש זכויות". ומיד הוא שומע את קולו של היצר הרע: "לא כי, אלא עונת הקציר היא קטוף הנאות כאות נפשך חטוף כפי יכולתך". מזדמן לו דבר איסור, בא היצר הטוב ומקררו: "זכור את בוראך אל תפסיד עולם ברגע אחד". והיצר הרע מאיץ בו: "קום ועשה בלא חשבון ודעת". היצר הטוב מעירו בבוקר לעבודת יומו, לוחש לו היצר הרע: "עוד לילה, חזור לישון"... הנה כי כן; "יֵצֶר לֵב הָאָדָם רַע מִנְּעֻרָיו... זֶרַע וְקָצִיר וְקֹר וָחֹם וְקַיִץ וָחֹרֶף וְיוֹם וָלַיְלָה לֹא יִשְׁבֹּתוּ" ('בראשית' ח כב) מתאבקים הם כל העת, מתוכחים ומתנצחים... היצר הטוב אומר: "עת זריעה היא". והיצר הרע מסית לקצור. היצר הטוב מקרר מעבירה והיצר הרע מחמם אליה. היצר הטוב אומר: "כבר יום, יש לקום". והיצר הרע אומר: "עוד לילה, אפשר לנום".

פרשת לך לך  

 עם לבדד
"ויאמר ה' אל אברם: לך לך מארצך וממולדתך ומבית אביך"
אומר רבי שמשון רפאל הירש: "לך לך" – לך לעצמך, בדרכך שלך. לך בדרך שתבודד אותך מארצך וממולדתך ומבית אביך, מכל הקשרים שהיו לך עד כה. "לך לך" – בבדידות. אם שיטת הרוב איננה אמת – עבוד את ה' לבדך! איך יכולנו להתקיים ואיך נוכל להתקיים, אלמלא ירשנו מאברהם אבינו את אומץ הלב להיות במיעוט.
 
להמשיך קדושה
"לך לך"
מפרש רש"י: "להנאתך ולטובתך" – אף כי ציווה ה' לאברהם אבינו ללכת ולהניח את הכל, לא יעלה על דעת אדם לומר, כי ה' ציווה אותו להינזר מהעולם הזה, אלא אדרבה, להמשיך קדושתו בכל מעשיו (שפת אמת).
 
ניתוק מוחלט
"לך לך מארצך וממולדתך ומבית אביך"
לכאורה הסדר צריך להיות הפוך; תחילה יוצא אדם מן הבית, לאחר מכן מן העיר בה נולד ולאחר מכן מן הארץ. אלא שכאן מדובר בעזיבה וניתוק נפשי. כאשר אדם עוזב ומתנתק, שוכח הוא תחילה את הארץ, המדינה בה ישב. לאט לאט הוא שוכח גם את עירו הולדתו, את השכונה והרחוב, את החברים והידידים, ורק לבסוף בא הניתוק הקשה והמוחלט "מבית אביך" – הקרובים ביותר נשכחים גם הם. על יציאה כזאת נצטווה אברהם; מארצך, וממולדתך ומבית אביך". (לקראת שבת).
 
לשבח ולגנאי
"ואברכה מברכיך ומקלליך אאר"
אמרו לו לרבי אברהם אבן עזרא: הבריות משבחות אותך. אמר: צריך אני לבדוק מה שטות עשיתי כדי שהבריות ישבחוני. אמרו לו: הבריות מגנות אותך. אמר: ברוך משנה הבריות...
 
יופי טבעי
"הנה נא ידעתי כי אשה יפת מראה את"
מפרש רש"י: "מנהג העולם שעל ידי טורח הדרך, אדם מתבזה, וזאת עמדה ביופיה". אומר רבי אליהו הגאון מוילנה: שני מיני יופי יש באשה: יופי טבעי, ויופי ש'חוט של חן משוך עליה'" – היינו יופי שאינו טבעי. האשה בעלת יופי טבעי, יפה תמיד – בעת שמחה כבעת צרה ואסון, בימים של שלווה ובשעות של צער. לא כן האשה שיופיה אינו טבעי ורק "חוט של חן משוך עליה". זו, בשעת צרה וסכנה, בימי אסון ורעה, כאשר היופי המלאכותי לא משוך עליה, נעלם יופיה ואיננו. זהו מה שאמר אברהם לשרה: הנה עתה, בשעת הסכנה והצרה "ידעתי כי אשה יפת מראה את", שיופיך טבעי הוא.
 
לראות את עצמו
"הנה נא ידעתי כי אשה יפת מראה את"
אמר הבעל שם_טוב: כשם שאדם המסתכל בראי, יודע מה שעליו לתקן בלבושו או בפניו, כך כאשר אדם רואה חסרונות אצל זולתו, עליו להסיק מכך שגם בו עצמו אותם חסרונות. זה שאמרו חכמינו: "איזהו חכם הלומד מכל אדם" (אבות ד, א).
 
למעלה מן הטבע
"הבט נא השמימה וספר הכוכבים...כה יהיה זרעך"
אומר רבי מאיר שפירא מלובלין: כך אמר הקב"ה לאברהם: יודע אתה שלא תוכל לספור את הכוכבים, ואף על פי כן מביט אתה לשמים ומנסה לספור אותם. אף צאצאיך יהיו כך, תהיה בהם ההעזה והרצון להתמודד עם דברים הנראים למעלה מן הטבע ומיכולת אנוש.
 
ככוכבים בלילה
"הבט נא השמימה..."
הכוכבים נראים רק בלילה. אף היהודים מגלים את זוהרם כשהעולם חשך בעדם. אם זורח עליהם אור הטובה החומרית, הם מכהים את אורם. (ילקוט אמרים)
 
ראש יהודי
"הבט נא השמימה..."
אומר הנצי"ב, בעל "העמק דבר": לאחר שה' הבטיח לאברהם שזרעו יהיה כעפר הארץ, הוא גם בירך אותו שיעמדו מזרעו הרבה מאורות שיאירו לעמם ולעולם. ואף שגם בכל אומות העולם יש אנשי מעלה המאירים לעמם, הם מעטים ביחס לאוכלוסייתם. לא כן ישראל. המאורות – אנשי המעלה שיש בעם ישראל, רבים לעין ערוך ביחס למספר היהודים.
 
 
לטובה ולברכה
"מארצך וממולדתך ומבית אביך"
 אומר רבי חנוך הניך מאלכסנדר: יש דבר שגורם הנאה לאדם, אבל אינו לטובתו. יש שאינו לטובתו אבל גורם לו הנאה. ישיבת ארץ ישראל, אדם מוצא בה קורת רוח והנאה והיא גם לטובתו ולטובת זרעו אחריו. (על התורה).
 
להיראות ולראות
"אל הארץ אשר אראך"
"אשר אראך" – ארץ אשר בה אעשה אותך לרואה. בארץ ישראל זוכים לראות דברים במימד אחר ובהבנה שונה. 
רבי שלמה מוהליבר השתדל להשפיע על "עמך" – היהודים התמימים והפשוטים, לעלות לארץ ישראל. שאלוהו, מדוע אינו משתדל להשפיע על הרבנים וראשי הציבור, שיעלו גם הם, והשיב: ארץ ישראל צריכה עמלי כפיים יותר משהיא זקוקה לנישאים על כפיים.
 
לעבדה ולשמרה
"אל הארץ אשר אראך"
חובב ציון, רבי מרדכי אלישברג, היה אומר: מתפלל אני לזכות לעלות לארץ ישראל ולעבוד את אדמתה. אם חלילה לא יעמדו לי כוחותי לעבוד את האדמה, אהיה שומר שדות, ואם יבוא גנב יהודי לגנוב מיבול האדמה ומפרי העץ, אגער בו ואומר: ר' יהודי, בארץ ישראל אפשר להוציא לחם מן הארץ ולהתפרנס בכבוד מיגיע כפיים. פרנסת גלות בזויה זו – למה לך?!.
 
עלייה ברגל
"אל הארץ אשר אראך"
מה שמונע היום לבוא לארץ ישראל, הם רק מוציאי דיבת הארץ רעה, ולא סכנות ומרחקי הים. מי שרוצה באמת לבוא לשם, צריך לילך אפילו ברגל, כמו אברהם אבינו (רבי נחמן מברסלב).
 
משם לכאן
"לך לך"
רבי איסר יהודה אונטרמן, לשעבר רבה הראשי של ת"א, היה אומר: צריך לזכור, שהציווי "לך לך" נאמר לאברהם העברי בהיותו בחוץ לארץ, ולא ליהודים היושבים בארץ ישראל.
 
ארץ ישראל נקנית ביסורים
"לך לך מארצך...אל הארץ אשר אראך"
אומר רבי מרדכי הכהן ב"על התורה": ראשית כל עזוב את הכל מאחוריך. צא לדרך והתחל לעשות. אחר כך "הארץ אשר אראך" – ארץ ישראל ארץ עשייה היא ולאשר עמל בה, יתננה ה'. והיא אחת משלוש מתנות שנתן הקב"ה לישראל על ידי ייסורים (ברכות ה, א) לפי הכלל "לפום צערא אגרא" – לפי הצער השכר. באין עמל אין נחת, ואין שמחה של יצירה בלי חבלי יצירה. הבועט בייסורי ארץ ישראל – הארץ בועטת בו. ולעומתו, המקבל ייסוריה באהבה, זוכה ורואה בשמחתה. 
 
הרבה דרכים למקום
אומר הבעל שם טוב: בתפילה אנו אומרים: אלהי אברהם, אלהי יצחק ואלהי יעקב. ולא אומרים: אלהי אברהם, יצחק ויעקב. למה מוסיפים לפני כל אחד מהאבות את שם אלהים? מפני שכל צדיק בוחר לו דרך חדשה בעבודת הבורא. יצחק ויעקב לא הסתפקו בזה שהם הלכו בדרכו של אברהם ובדרך עבודתו את ה' יתברך, אלא סללו לעצמם כל אחד דרך משלו להכרת ה'. וזה הפירוש של "שיוויתי ה' לנגדי תמיד" – לנגד ה' עומד האדם כשהוא בודד – לבדו.
 
"לך לך"
בפרשת "לך-לך" פותחת התורה את סיפורי אבות האומה: אברהם, יצחק ויעקב; ולכך היא מייחדת עשר פרשיות שלמות (מתחילת פרשתנו עד סוף ספר "בראשית"). סיפורי אברהם טבועים בשרשרת של נסיונות קשים, שבהם הוכיח אבי-האומה שלא בכדי נבחר על-ידי ה להפיץ את אמונת הייחוד בקרב יושבי הארץ. לדברי חז"ל, נתנסה אברהם אבינו בעשרה נסיונות - החל בקריאה: "לך-לך מארצך וממולדתך ומבית אביך אל הארץ אשר אראך" (י"ב, א) וגמור בציווי: "קח נא את בנך...ולך-לך אל ארץ המוריה והעלהו שם לעולה" (כ"ב, ב). וציינו חכמי המדרש, שהניסיון הראשון והנסיון האחרון נמסרו לאברהם בקריאת "לך-לך": ניסיון ראשון ב"לך-לך מארצך וממולדתך", וניסיון אחרון ב"לך-לך אל ארץ המוריה".
"ויאמר ה אל אברם: לך-לך מארצך…" (י"ב, א)
רש"י מדיין מלשון הכתוב "לך-לך", שהקדוש-ברוך-הוא הבטיח לאברהם שהליכתו לארץ החדשה תהיה להנאתו ולטובתו, כמובא בהמשך הכתוב: "ואעשך לגוי גדול" (י"ב, ב).
שואל על כך רבי פנחס הורביץ מפרנקפורט, בעל "ה"הפלא"ה": כידוע , נמנית ההוראה "לך-לך מארצך" עם  עשרת הנסיונות, שנתנסה בהם אברהם אבינו (אבות ה, ג), ואם הקדוש-ברוך-הוא מבטיח כאן לאברהם, שלא זו בלבד שלא יפסיד בהליכתו לארץ, אלא שהליכה זו תהא להנאתו ולטובתו - מה ניסיון יש כאן מצד אברהם?
מתרץ זאת בעל ה"הפלא"ה" בהסבר הבא: כשבא הכתוב לספר על קיום מצוות ה על-ידי אברהם, נאמר: "וילך אברם כאשר דיבר אליו ה" (י"ב, ד). בכך מדגיש בפנינו הכתוב, שהליכת אברהם לארץ לא היתה חלילה כדי להפיק טובת-הנאה בשבילו, אלא רק כדי לקיים מצוות ה. אברהם אבינו נבחן אפוא באותה שעה, האם לאחר שהובטחה לו הנאה וטובה בהליכתו לארץ - הוא ילך במחשבה ובכוונה להפיק מהליכתו טובת-הנאה, או שחרץ ההבטחה הגשמית שניתנה לו יתעלם מכך אברהם ויצא לדרך מתוך כוונה טהורה וצרופה לקיים מצוות ה, בלא כל פניות צדדיות. ואכן, מעיד הכתוב על אברהם, שהלך "כאשר דיבר אליו ה" ולא נתן דעתו לשום טובת-הנאה שהובטחה לו; ומשום כך נחשבת הליכה זו לאחד מעשרת הנסיונות, שבהם נבחן אברהם ונמצא ראוי לשליחות האלוקית הגדולה שהוטלה עליו.










"ואעשך לגוי גדול..." (י"ב, ב) 
על דברי ה לאבי האומה: "לך-לך מארצך...ואעשך לגוי גדול" (י"ב, א-ב) מעיר רש"י: שם (בארץ ישראל) אעשך לגוי גדול; כאן (בחוץ-לארץ) אי (אין) אתה זוכה לבנים.
ואכן, בשבעים וחמש שנות חייו בחוץ-לארץ לא זכה אברהם לבן; ולאחר בואו לארץ, התנסה אבי האומה בנסיונות רבים וקשים עד שנולדו בניו, ישמעאל ויצחק (אברהם היה בן שמונים ושש, כשנולד בנו ישמעאל; ובן מאה, כשנולד בנו יצחק).
גם בתולדות יצחק ויעקב חוזרת התופעה, שבניהם נולדו להם בשנות זקנתם: יצחק הוליד את בניו, כשהיה בן שישים (כ"ה, כ"ו); ויעקב החל בהקמת משפחתו הענפה, כשהיה בשנות השמונים לחייו (ראה רש"י לסוף פרשת "תולדות").
כמה מחכמי ישראל תוהים על עובדה זו, שכל שלושת האבות לא זכו לבנים בימי נעוריהם, אלא רק לעת זקנה ושיבה, וראוי להביא לכך הסבר מאלף של רבי אברהם שמואל בנימין סופר, בעל "כתב סופר": עליהם (על האבות) היה ללמד את האנושות דעת ה,. ואילו היו להם בנים (בימי נעוריהם), היו עוסקים בעיקר בחינוך בניהם ומתמסרים להם ביותר, ולא היתה להם אפשרות ללמד לאחרים. לכן כבש ה את מעיינם עד עת זקנה, כאשר כבר העמידו תלמידים הרבה, ויכלו להתמסר אחר-כך גם לחינוך בניהם...
אכן, בשלושת אבות האומה נתקיימו הלכה למעשה דברי הקדמונים, שעיקר תולדותיהם של צדיקים - מעשים טובים (רש"י לבראשית ו, ט).


"ואעשך לגוי גדול..." (י"ב, ב) 
מעיר כאן הפרשן הספרדי, רבי עובדיה ספורנו: בתרח, אבי אברהם, נאמר: "ויצאו איתם (עם בני-משפחתו) מאור כשדים ללכת ארצה כנען, ויבואו עד חרן וישבו שם" (י"א, ל"א). תרח ומשפחתו יצאו, לפי זה, במטרה מוצהרת ללכת לארץ כנען; אבל לא התמידו במאמציהם להשגת מטרתם לאורך כל הדרך, וכך נשארו לשבת בחרן שבחוץ-לארץ. בניגוד לכך דבק אברהם אבינו במצוות ההליכה לכנען, עד שהגיע למטרתו. דבר זה צריך ללמדנו, שמי שמקבל עליו לעלות לארץ ישראל, חייב להתמיד בשאיפה זו בלא פשרות ואסור לו להרפות מכל מאמץ עד להשגת מטרתו הנכספת.

"ואעשך לגוי גדול..." (י"ב, ב) 
אם מתכנסים הם כל האומות לברוא יתוש אחד, אין יכולים לזרוק בו נשמה - ואתה אומר "ואת הנפש אשר עשו"! אלא אלו הגרים שגיירו. ללמדך, שכל מי שמקרב את הגוי - כאילו בראו. אמר רבי חוניא: אברהם היה מגייר את האנשים, ושרה - את הנשים.

"ואעשך לגוי גדול..." (י"ב, ב) 
אמר רבי חלבו: לעולם (תמיד) יהא אדם זהיר בכבוד אשתו; שאין הברכה מצויה בתוך ביתו של אדם אלא בשביל אשתו, שנאמר: "ולאברם היטיב (פרעה) בעבורה" (י"ב, ט"ז). וזהו שאמר רבא לבני מחוזא (לאנשי ער מגוריו): כבדו נשותיכם, כדי שתתעשרו!

"ואעשך לגוי גדול..." (י"ב, ב) 
שנו רבותינו: האוהב את אשתו כגופו והמכבדה יותר מגופו, והמדריך בניו ובנותיו הדרך ישרה, והמשיאם סמוך לפרקם (קרוב לזמן הבגרות) - עליו הכתוב אומר: "וידעת כי שלום אהלך" (איוב ה, כ"ד).

"ואברם כבד מאד במקנה, בכסף ובזהב, וילך למסעיו מנגב ועד בית-אל" (י"ג, ב-ג) 
מעיר כאן רש"י, על-פי המדרש: כשחזר (אברהם) ממצרים לארץ כנען, היה הולך ולן באכסניות שלן בהן בהליכתו למצרים. לימדך דרך-ארץ (התנהגות נאותה), שלא ישנה אדם מאכסניא שלו. דבר אחר: בחזרתו (ממצרים) פרע הקפותיו (שילם חובותיו באכסניות שלן בהן בדרך למצרים).
שואלים כמה מחכמי ישראל: על יסוד מה הסיקו הקדמונים, שאברהם נעשה בעל-חוב גדול כשירד למצרים, ופרע את חובותיו בשובו משם לכנען?
השיב על כך הגאון רבי שלמה קלוגר, רבה של ברודי במאה הי"ט, בהסבר מבריק: אברהם אבינו היה בלא ספק שונא בצע; וכאשר מלך סדום קורא אליו, בשובו מן המלחמה בארבעת המלכים: "תן לי הנפש, והרכוש קח לך!" (י"ד, כ"א) - משיב לו אברהם בפסקנות: "הרימותי ידי אל ה...אם מחוט ועד שרוך-נעל ואם אקח מכל אשר לך" (י"ד, כ"ב-כ"ג). תמוה אפוא הדבר, שכאשר פרעה משפיע עליו במצרים מתנות רבות, אין אברהם מביע התנגדות כלשהי לקבל מתנות המצרים, ככתוב: "ולאברם היטיב (פרעה) בעבורה (בגלל שרה); ויהי לו צאן ובקר וחמורים, ועבדים ושפחות, ואתונות וגמלים" (י"ב, ט"ז).
התנהגות מיוחדת זו של אברהם מוסברת על-ידי הקדמונים בכך, שאברהם אבינו היה אותה שעה עני מרוד, שנאלץ ליטול על עצמו חובות כבדים כשהיה בדרך למצרים. משום כך סטה, שלא ברצונו, ממנהגו הקבוע כל הימים ונאות לקבל מפרעה את המתנות שהשפיע עליו. ובשובו ממצרים לכנען, עבר אברהם באכסניות ששהה בהן בדרך למצרים ופרע את כל חובותיו.

"ויהי ריב בין רעי מקנה-אברהם ובין רעי מקנה-לוט, והכנעני והפרזי אז ישב בארץ" (י"ג, ז) 
בסיפור הכתוב על הריב שפרץ בין רועי הצאן של אברהם לבין רועי צאנו של לוט, נאמר: "והכנעני והפריזי אז יושב בארץ". שואלים חכמי ישראל: מהו הקשר בין סוף הפסוק - "והכנעני והפריזי אז יושב בארץ" - לתחילתו: "ויהי ריב בין רועי מקנה-אברם ובין רועי מקנה-לוט"?
אלא - אומרים חכמי ישראל - התורה באה כאן ללמדנו, שריב בין אחים והגם שאינו יאה בשום מקום ובשום זמן - קשה ומסוכן שבעתיים בשעה שקיימים שכנים אויבים ועוינים, המצפים לריב האחים כדי לנשלם מנחלתם ולרשת את אדמתם, ולא עוד, אלא חוסר האחדות בין חלקי העם הוא שמזמין את האויבים, השמחים לאיד יריביהם המפולגים ויודעים לנצל לטובתם את הריב הקיים בקרב מתנגדיהם. ויפה הדגישו חכמי המדרש על הפסוק שלפנינו: "כשמריבים אחים - מתיישבים הנכרים". כשפורצת חלילה מחלוקת ונוצר פירוד במחנה העברים, התוצאה היא: "והכנעני והפריזי אז יושב בארץ" - הנכרים דוחקים את רגלי העברים מנחלתם ומרחיבים את תחומי האחזותם בארץ ישראל...

"ואנשי סדם רעים וחטאים לה מאד" (י"ג, י"ג) 
ארבעה דיינים היו בסדום: שקראי (שקרן) ושקרוראי, זייפאי (זייפן) ומטה-דין. מי שקצץ אוזן חמורו של חבירו, אמרו לבעל-החמור: תנהו לו (תן את החמור לחובל) עד שתצמח אזנו. מי שפצע חבירו, אמרו לו (לפצוע): תן לו שכרו, שהקיז לך דם.
העובר את הנהר במעברה (בגשר) - נותן (מכס) ארבעה זוזים; העובר במים - נותן שמונה זוזים. פעם אחת נזדמן לשם כובס אחד. אמרו לו: תן ארבעה זוזים! אמר להם: אני במים עברתי. אמרו לו: אם כן תן שמונה, שעברת במים. לא נתן - פצעוהו. בא לפני הדיינים (לתבוע נזקי הפציעה מהחובל). אמרו לו: תן לו שכרו, שהקיז לך דם; ושמונה זוזים - שעברת במים.
אליעזר, עבד אברהם, נזדמן לשם (לסדום). פצעוהו - בא לפני הדיין. אמר לו הדיין: תן לו שכרו (לחובל), שהקיז לך דם. נטל אליעזר אבן ופצע הוא את הדיין. אמר הדיין: מה זה? אמר לו אליעזר: שכר שיש לי בידך (שאתה חייב לי על שהיקזתי לך דם) תנהו לזה (לאיש שפצע אותי); וזוזים שלי במקומם עומדים...

"ושמתי את זרעך כעפר הארץ…" (י"ג, ט"ז) 
לדברי הרד"ק (רבי דויד קמחי, מגדולי פרשני התנ"ך בימי הביניים), מובא דימוי זה על דרך ההפלגה (ההגזמה); וכיוצא בכך: "ארבה את זרעך ככוכבי השמים וכחול אשר על שפת הים" (כ"ב, י"ז). ובמדרש אמרו על כך: המשילם (הכתוב המשיל את ישראל) לעפר, והמשילם לכוכבי השמים: בזמן שאין (ישראל) עושים רצונו של מקום (רצון ה) - יהיו כעפר לדוש (יינתנו לכתישה ולרמיסה על-ידי הגויים); ובזמן שעושים רצונו של מקום - יהיו ככוכבי השמים לרוב.

"ושמתי את זרעך כעפר הארץ…" (י"ג, ט"ז) 
אמר הקדוש-ברוך-הוא לאברהם: מה עפר הארץ מסוף העולם ועד סופו, כך בניו יהיו מפוזרים מסוף העולם ועד סופו. ומה עפר עשוי דייש (משמש מקום דריכה ורמיסה) לכול, אף בניך עשויים דייש לאומות העולם (עמי העולם עתידים לענות את ישראל). ומה עפר מכלה כל כלי מתכות (רואה בכליונם) והוא קיים לעולם, כך ישראל; כל אומות העולם בטלים, והם קיימים לעולם.

"ושמתי את זרעך כעפר הארץ…" (י"ג, ט"ז) 
כאן המשיל הקדוש-ברוך-הוא את ישראל לעפר; ובברכה שלאחר העקדה נאמר לאברהם: "כי ברך אברכך והרבה ארבה את זרעך ככוכבי השמים וכחול אשר על שפת הים" (כ"ב, י"ז). 
אמרו על כך חכמים בתלמוד הירושלמי (שקלים א, ה): אומה זו (ישראל) משולה לעפר ומשולה לכוכבים. כשהם יורדים - יורידם עד לעפר; וכשהם עולים - עולים עד לרקיע...

"ויאמר ה' אל אברם לך לך מארצך וממולדתך ומבית אביך אל הארץ אשר אראך". 
בזוהר הקדוש כתוב: ויאמר ה' אל הנשמה שתחת כסא הכבוד; לך לך מארצך, כלומר הגיע הזמן שתרדי לעולם השפל הזה ותכנסי לגוף הראוי לך. וממולדתך, מתחת כנפי השכינה. ומבית אביך, מתחת כסא הכבוד. אל הארץ, היינו הגוף. אשר אראך, אשר ראוי לך, כדי שתקיים מצוות עשה ולא תעשה. ואעשך לגוי גדול. זה האופן הראשון. והאופן השני, שביציאת הנשמה מהעולם הזה אומרים לה: לך לך מארצך- מהעולם הזה וממולדתך ומבית אביך- שתעזוב אבא ואמא, אחים ואחיות וכל המשפחה. אל הארץ אשר אראך- לאותו מקום שזכית כפי מעשיך. ואומרים לה יבא שלום ינוחו על משכבותם. ועל זה אומר הפסוק: "אשרי העם יודעי תרועה". שידוע שהנשמה בוכה שלש פעמים. פעם ראשונה- בזמן שיורדת לעולם השפל הזה, ופעם שניה- כשיוצאה מבטן האם לאוויר העולם. ופעם שלישית- כשיוצאה מן העולם הזה והולכת לתת דין וחשבון. 
ואשרי האיש היודע וזוכר תמיד תרועה זאת והוא מתרחק מכל מיני נדנוד עבירה.
לך לך בגימטרייה מאה. כי מצינו באברהם אבינו עליו השלום שבזמן שקם והלך ממולדתו היה בן שבעים וחמש, ובזמן שנבתלק מן העולם היה בן מאה שבעים וחמש, נמצא שבזמן שהתמסר לקיים מצוות הקב"ה- הוסיף לו הקב"ה מאה שנים על חייו.

"וילך אברם כאשר דבר אליו ה' וילך אתו לוט". 
לוט זה יצר-הרע כמובא בזוהר הקדוש. ולא עזב את אברהם, אלא שבכל מקום שאברהם היה הולך היה היצר-הרע רודף אחריו. "ויאמר אברם אל לוט הלא כל הארץ לפניך הפרד נא מעלי". כלומר אם האדם עוזב כל הטרדות שיש לו ושיכול להשיג, ורודף רק אחרי התורה ומסתפק במעט פרנסה כדי שיהיה פנוי לתורה, אז הפרד נא מעלי, יכול לומר ליצר-הרע שיפרד מעליו, כי הוא קובע עיתים לתורה. כמו שאמרו רבותינו : אם פגע בך מנוול זה משכהו לבית המדרש. כי לימוד התורה מסוגל להכניע את היצר-הרע. אבל אם האדם להוט אחר ממון וכיוצא- דבר זה קשה מאוד.
"ויאמר אברם אל לוט אל תהי מריבה ביני וביניך ובין רעי ובין רעיך כי אנשים אחים אנחנו": הלא כל הארץ לפניך הפרד נא מעלי. אברם זה הנשמה ולוט זה היצר-הרע. אומרת הנשמה: אל תהי מריבה בין הנשמה ובין הגוף העכור, כי אנשים אחים אנחנו, נהיינו אחים ושנינו גרים ביחד, והאחד בלעדי השני אינו יכול להתקיים, ולכן אל תצער אותי יותר מדי, הלא כל הארץ לפניך. 
רוצה לומר: הלא כל הזמן הוא לפניך לאכול, לשתות, לטייל, לפטפט, לישון, ולעבוד, ואני מבקשת הפרד נ"א מעלי, שהנשמה מתחננת ליצר-הרע שיעזבנה דווקא בשעת התפילה וכל-שכן בשעת נפילת אפים (נ"א – נוטריקון נפילת אפים), כי צריך האדם להשתדל בנפילת אפים לומר מלה במלה, לאט לאט, כי במזמור זה יש סודות נפלאים כמו שכתוב בזוהר הקדוש. וכל מי שמכווין במזמור זה בפירוש המילים ולא יחשוב בשעת אמירת מזמור זה מחשבות אחרות, זהו רפואת גופו ונפשו, ונצול מדינה של גיהנם. 
ואמרו חז"ל על הפסוק לדוד אליך ה' נפשי אשא- נוטריקון: אכילה, שתיה, אשה. רוצה לומר שאין אדם חוטא אלא בשלשה דברים אלו ואנחנו באים לתקן עוונותינו ועוונות אבותינו באמירת מזמור זה. והיצר-הרע אינו מניח לנו.
אדם הראשון פגם באכילה שאכל מעץ הדעת. נח פגם בשתיה, שנאמר: "וישת מן היין וישכר". ובני ישראל חטאו עם בנות מואב. וזה שאומרת הנשמה ליצר-הרע הפרד נ"א מעלי בשעת נפילת אפים כי אני רוצה לתקן את שלש העבירות שנעשו ע"י אכילה שתיה ואשה הרמוזים במלת אש"א.
נמצא שנפילת אפים מסוגלת לתקן את מה שקלקלנו, ולכן יזהר האדם שלא למהר במזמור זה, ולא לדלג, ולא להבליע אותיות, ויסתכל בסדור, וזה סגולה נפלאה לכפרת עוונות. ושמעתי מפי חכם וצדיק אחד שבנפילת אפים יש כח לכפר אפילו על נדנוד עבירה חס-ושלום, ודווקא יזהר כמו שאמרנו לומר מלה במלה ולאט-לאט, ולחשוב על מה שמוציא מפיו. 
ועוד, אמירת נפילת-אפים שומר ומציל את האדם מעניני ניאוף וכדומה שלא יכשל בהם, כמו שמצינו בצדיקים גדולים שבא לידם עניני ניאוף וניצלו מהם. 
 


פרשת וירא 

"וירא אליו ה' באלוני ממרא והוא ישב פתח האהל" (יח - א)
אברהם אבינו היה כל כך שפל בעיני עצמו, עד כי חשב שלכשעצמו איננו ראוי כלל להשראת השכינה, אלא בזכותו של ה"צדיק" ממרא (הוא נחשב צדיק בעיניו על שום שיעץ לו להימול בגלוי) נראה אליו ה' יתברך; אבל "והוא יושב פתח האהל" – הוא גופו עדיין יושב ליד פתח הקדושה ועוד לא התחיל להיכנס פנימה... (אוהב ישראל).

"והוא ישב פתח האהל כחם היום" (יח - א)
חכמינו אמרו, כי אברהם אבינו יושב ליד פתחו של גיהינום ואינו מניח להכנס לכל מי שנימול (עירובין י"ט ובראשית רבה פמ"ח). דבר זה מרמז כאן בפסוק: "והוא יושב פתח האהל" – הוא יושב תדיר על פתחו של האהל, בו באים הרשעים על ענשם, הקרוי "כחום היום", כדברי הנביא: "הנה היום בא בוער כתנור והיו כל זדים וכל עשה רשעה קש ולהט אותם היום בא" (מלאכי ג-יט). (ספרים).

"וירא והנה שלשה אנשים נצבים עליו" (יח - ב)
אחד בא לבשר את שרה ואחד להפוך את סדום ואחד לרפאות את אברהם, שאין מלאך אחד עושה שתי שליחויות... ורפאל שריפא את אברהם הלך משם להציל את לוט. (רש"י).
מקשים המפרשים, אם אין מלאך עושה שתי שליחויות, מדוע איפוא לא נשלח מלאך מיוחד כדי להציל את לוט?
ברם, באמת ניצול לוט בזכותו של דוד המלך, שעתיד היה לצאת ממנו. והנה, מה שהיה דוד המלך מותר לבוא בקהל, על אף מוצאו המואבי, הרי זה על פי ההלכה: "לא יבוא עמוני ומואבי – עמוני ולא עמונית, מואבי ולא מואבית". ומפרשים טעמינו טעמה של הלכה זו, שהרי נאמר בתורה: "לא יבוא עמוני ומואבי... על דבר אשר לא קדמו אתכם בלחם ובמים" – ואין דבר זה שייך בנקבות, שכן "דרכו של איש לקדם ואין דרכה של אישה לקדם", כי על האשה להיות צנועה, "כל כבודה בת מלך פנימה" – ואינה צריכה לקדם פני אנשים זרים בלחם ובמים, (יבמות ע"ו).
והרי ידוע, שבשמים תובעים הלכה בהתאם לפסק דין של מטהץ יוצא איפוא, שבשעה ששאלו המלאכים את אברהם: "איה שרה אשתך" והוא השיב להם: "הנה באהל" – "צנועה היא" (להלן פס' ט' רש"י) – אזי נתחדשה ההלכה, ש"אין דרכה של אשה לקדם", וממילא גם ההלכה של "מואבי ולא מואבית".
לפיכך, בשעה שנשלחו המלאכים, עדיין אי אפשר היה לשלוח מלאך מיוחד להציל את לוט, כיון שעדיין לא היה אז ברור אם ראוי להצילו אם לאו, מאחר שזכותו של דוד עוד לא היתה בטוחה כל עוד לא נתבררה ההלכה, אם יהא כשר לבוא לקהל לאחר אשר יצא מלוט. רק כאשר השיב אברהם.: "הנה באוהל" ונתבררה ההלכה, כי "עמוני ולא עמונית, מואבי ולא מואבית" – נתברר יחד עם זה, כי צריך להציל את לוט בזכותו של דוד, ורק אז נמסרהלמלאך השליחות להציל את לוט... (בשם החידושי הרי"מ ז"ל).
כאשר עלה הגאון רבי שלמה קלוגר ז"ל על כסא הרבנות בברוד, נתכבד עוד ביום הראשון בסנדקאות. כשהגיע למקום הברית שמע, כי אבי הילד מוטל גוסס ר"ל; ומנהג היה בברוד, כי במקרה כזה היו מעכבים את ברית המילה עד לאחר פטירתו של האב, כדי לקרוא לילד בשם אביו. אולם, רבי שלמה קלוגר ציווה לאסוף חיש מהר מניןיהודים ולמול את התינוק. הדבר נעשה מיד ולאחר מכן קם האב מחליו והבריא לגמרי. מובן, כי כל העיר רעשה ותססה בקשר למופת זה.
אותה שעה אמר רבי שלמה קלוגר ז"ל, כי הוא למד לנהוג כך מתוך רש"י שהזכרנו לעיל. שכן לכאורה קשה, כלום חסרים היו מלאכים בשמים, כדי לשלוח מלאך מיוחד להציל את לוט, ששליחות זו נמסרה לאותו מלאך שבא לרפא את אברהם? אלא מסתבר, שזכותו של לוט לא היתה כה גדולה, עד כדי לשלוח מלאך מיוחד להצלתו, ולפיכך חייב היה הדבר להתרחש בדרך אגב, על ידי מלאך שכבר נשלח בין כה וכה בשליחות לרפא את אברהם.
אף אני – אמר רבי שלמה קלוגר – חשבתי כך. מן הסתם הרי דנים עכשיו בשמים את אבי הילד ואפשר שאין בידו זכויות במידה מספקת כדי לשלוח במיוחד את אליהו ולהחיש לו רפואה שלימה; לפיכך ציויתילמול חיש מהר את הילד, שאז בודאי יבוא אליהו לברית המילה, ודרך אגב יביא כבר גם רפואה שלימה לאב החולה...
אחד בא בדמות טעיא (סוחר מדברי) ואחד בא בדמות סדקי (סוחר תבואות) ואחד בדמות חובל (מנהיג ספינה). מדרש.
מדרך העולם הוא, שסוחר גדול המנהל עסקים גדולים, מעסיק במסחריו השונים כל מיני פקידים וסוכנים, המתפרנסים הימנו; וכאשר הסוחר נופל למשכב, הרי הראשונים הבאים לבקרו הם, כמובן, האנשים הללו, שכן הוא מפרנס אותם.
והנה חכמינו אמרו, כי כל העולם לא נברא אלא בזכותו של אברהם אבינו – "אלא תולדות השמים והארץ בהבראם – באברהם". והרי העולם עשוי שליש מדבר, שליש ים ושליש ישוב, ועל כל שליש ממונה מלאך מיוחד – "וגויתו כתרשיש כתרי אלפי פרסה" (חולין צ"א). לפיכך באו עתה שלושת המלאכים הללו לביקור חולים אצל אברהם, אשר בזכותו נבראו. נראה, איפוא, מלאך שליש המדבר בדמות "סוחר מדברי"; מלאך שליש הישוב – בדמות "סוחר תבואות", שאינו מצוי אלא במקום ישוב; ומלאך של שליש הים – בדמות "מנהיג ספינה"... (זרע ברך).

"ויאמר.... אל נא תעבר מעל עבדך" (יח-ג)
מכאן שגדולה הכנסת אורחים יותר מקבלת פני השכינה. (שבת קכ"ז).
נשאלת השאלה בפי העולם: מנין ידע אברהם עצמו את ההלכה, שגדולה הכנסת אורחים מקבלת פני שכינה, כי הניח את השכינה ורץ לקראת האורחים? ברם, אברהם למד הלכה זו מזה ש"הוציא הקב"ה חמה מנרתיקה כדי שלא להטריחו באורחים" (רש"י פסוק א') – הרי ראיה מכאן, שבשעה שיבואו אליו אורחים לא יהא עליו להתחשב בנוכחותה של השכינה אצלו, אלא יהא חייב לקבלם... (הה"ק משפיטיבקה ז"ל).
גופו של אברהם אבינו היה כל כך מקודש, עד שהיו אבריו רצים מעצמם לעשות רצון הבורא. לפיכך, מרגיש אברהם, כי רגליו מתנשאות מאליהן ורצות לקראת האורחים, הבין מתוך זה, שזוהי ההלכה – "גדולה הכנסת אורחים מקבלת פני השכינה"... (הגה"ק מהר"ן אדלר ז"ל, וכן בשם הה"ק מהר"ם מפרמישלן ז"ל).
מה נפקא מינא להלכה בשבילנו, זה שגדולה הכנסת אורחים מקבלת פני השכינה? ברם, מזה אנו למדים, כי אף על פי שלפעמים הכנסת אורחים כרוכה בביטול תורה, או בשמיעת מקצת לשון הרע – בכל זאת אין להתחשב בזה, אלא לקיים מצוות הכנסת אורחים, שגדולה היא מ"קבלת פני השכינה"... (בשם הבעש"ט ז"ל).
אילו היה אברהם אבינו מתבדל מן הבריות ומתבודד עם עבודת הבורא של עצמו – ודאי היה משיג מדרגות יותר גבוהות בהשגת האלוקות. בכל זאת ויתר על עלייתו העצמית במדרגות והתעסק עם הבריות, לקברן ולהכניסן תחת כנפי השכינה. שהרי זו היתה תכליתה של הכנסת האורחים שקים אברהם אבינו, כפי שאמרו חכמינו, כי לאחרי האכילה והשתיה היה מבקש את אורחיו לברך ולהודות לה' יתברך הנותן לחם לכל בשר. מכאן שראה אברהם את הפצת האמונה בקרב הבריות, כעבודה יותר עליונה ויותר נשגבה מעבודת ההשתלמות וההתעלות העצמית.
זוהי, איפוא, כוונתם של דברים: "גדולה הכנסת אורחים מקבלת פני השכינה" – גדולה עבודת הכנסתם של זרים תחת כנפי השכינה, מעבודת ההתעלות העצמית בקבלת פני השכינה – בהשגות האלוקות. לכן הקריב אברהם את "קבלת פני השכינה" של עצמו למען מצוות "הכנסת אורחים"... (אבני אזל).

"ורחצו רגליכם" (יח-ד)
כסבור שהם ערביים שמשתחוים לאבק רגליהם והקפיד שלא להכניס עבודה זרה לתוך ביתו, אבל לוט שלא הקפיד הקדים לינה לרחיצה, שנאמר ולינו ורחצו רגליכם. (רש"י).
ואילו להלן אומר רש"י (יט-ב) שלפיכך הקדים לוט לינה לרחיצה, כדי שלא יעלילו עליו אנשי סדום, שהאורחים כבר נמצאים אצלו כמה ימים. קשה איפוא, מה טעם אמר כאן רש"י, שלוט הקדים לינה לרחיצה משום שלא הקפיד בהכנסת עבודה זרה לתוך ביתו? 
ברם, אילו היה לוט מקפיד על האיסור, אזי לא היה לו להתחשב בכך, מה שיאמרו אנשי סדום, שכן הלכה היא לגבי עבודה זרה – "יהרג ואל יעבור", ואפילו באיסור הפעוט ביותר שהוא רק בכלל "אביזרייהו דעבודה זרה; וממילא היה חייב למסור את נפשו ולא לעבור על האיסור של "ולא תביא תועבה אל ביתך"...
אפשר לומר גם, כי אילו היו אנשי סדום יודעים שלוט נזהר ומקפיד באיסור עבודה זרה, כי אז לא היו ממילא מעלילים עליו עלילה כזו; שהרי עשוי היה להצטדק ולומר, כי לפיכך ציווה עליהם לרחוץ תחילה את רגליהם – כדי שלא להכניס עבודה זרה לתוך ביתו. אבל מעתה, משהיה חושש מפני עלילה, הרי מסתבר שהיו אנשי סדום מכירים ויודעים אותו, שמעולם איננו מקפיד בכגון זה... (אבני אזל).

ואקחה פת לחם וסעדו לבכם אחר תעברו" (יח – ה)
חכמינו ז"ל מספרים, כי שאל פעם טורנוסרופוס את רבי עקיבא: אם האלוקים יצר את האדם עם ערלה, מדוע אתם כורתים אותה, וכי צריך אדם לשפר את מעשה הבורא? השיב לו רבי עקיבא: הנה ברא האלוקים חטים ושעורים, ואי אפשר לאכלן ולהנות מהן, עד שהאדם דשן, מנקן, טוחנן, ואופה מהן לחם; כך גם האדם טעון תיקון ע,י הסרת העורלה. כסבור היה אברהם אבינו, שבאו אליו ערביאים כדי ללעוג לו, על אשר מל את עצמו ושינה את בריאתו של הבורא, כפי דבריו של טורנוסרופוס. לפיכך אמר להם: "ואקחה פת לחם" – אקח לכם ראיה והוכחה מפת לחם, העשויה לסעוד את הלב רק לאחר שעושים מן החיטה לחם – "ואחר תעבורו" – על ידי כך תעברו מן הדעה שנקטתם בה עד כה ותבינו את ענין המילה, שאמנם מוטל על האדם לתקן את הנברא... (מדרש האתמרי).
לבבכם אין כתיב כאן אלא לבכם, מגד שאין יצר הרע שולט במלאכים. (רש"י).
קשה, איפוא, והלא לא ידע אברהם שאלה הם מלאכים והיה סבור שאינם אלא ערביים, ואם כן מדוע אמר "לבכם" ולא "לבבכם"?
ברם, באמת מצויים בלב שני כוחות: כוח רוחני – "לב חכם לימינו" וכוח גופני פשוט של תשוקות חומריות – "ולב כסיל לשמאלו". כל מאכל מכיל בקרבו גם כח גשמי, המזין את הגוף, וגם כח רוחני – "מוצא פי ה"' – המזין את הנשמה. לפיכך נאמר: "ולחם ל ב ב אנוש יסעד" – הלחם סועד את שני הכוחות הלב, גם את הגופני וגם את הרוחני. 
אצל המלאכים קיים רק הכוח הרוחני ולכן נאמר "לבכם". וגם אברהם אבינו, בהיותו סבור שהם ערביים, אשר אין בהם כל כוח רוחני וניזונים רק בצד הגשמי שבמאכל – אמר אף הוא "לבכם", על ה"לב כסיל בשמאלו"... (מלא העומר).
"וימהר אברהם האהלה אל שרה ויאמר מהרי שלש סאים קמח סלת" (יח-ו)
התורה באה ללמדנו בזה, כי מידת הכנסת אורחים צריכה גם מהירות – "וימהר... מהרי" – לבל יצטרך הרעב לחכות זמן רב לאוכל; כפי שמספרים חכמינו על נחום איש גמזו, שעיכב פעם עני עד שפרק משאו מן החמור ובינתיים גווע הלה מרעב, (תענית כ"א). (אבני אזל).
אותו זמן פסח היה (רש"י פסוק י'), ודין הוא שבפסח אסור ללוש יותר מכשיעור-חלה, מכיוון שעיסה גדולה קשה לשמור אותה מחימוץ. מקשה איפוא, הרא"ש, והלא לחם הפנים שצריך היה להיות מצה וכל חלה היתה בשיעור שני עשרונים? ומשיב על כך בעל "מגן אברהם": שאין להביא ראיה מלחם הפנים, כיוון שהתעסקו בזה רק כהנים שהם זריזים במעשיהם.
לפיכך כשציוה אברהם לאפות "שלש סאים קמח", המכילות עשרה שיעורי חלה – יכול היה לסמוך רק על שרה שהיתה זריזה, ואף זירזה עוד יותר באומרו: "מהרי"... (הגאון מהר"ל חריף ז"ל).

כתיב קמח וכתיב סלת, מכאן שהאשה עינה צרה באורחין. (ב"מ פ"ז).
הרמב"ם אומר, כי על האדם לילך בשביל הזהב, כלומר, לא לקמץ יתר על המידה ולא לפזר יתר על המידה. ברם, שטבועה בו מידה רעה והוא מבקש לעקרה מתוכו, הרי עליו לנקוט בצד הקיצוני, כדי שיוכל להגיע לבסוף אל שביל הזהב.
לפיכך, אברהם אבינו, שהיה מכניס אורחים מובהק, יכול היה לילך בשביל האמצעי וליתן לאורחים קמח; אבל שרה, שבתור אשה היה טבעה להיות "עיניה צרה באורחין", חייבת היתה לנקוט בצד הקיצוני ולגלות מידה רבה של פזרנות, ולכן אמרה "סלת" – שהוא קמח יותר מובחר ונאה... (בשם הה"ק הרבי מלובלין ז"ל).

"והוא עומד עליהם תחת העץ" (יח-ח)
אחד מתנאי הכנסת אורחים הוא, שלא יגלה בעל הבית המארח עליונות כלפי אורחיו, כדי שירגישו האורחים את עצמם באווירה ביתית. כידוע קרוי הצדיק "הולך", מכיון שהוא הולך ומתעלה במדרגות מפעם לפעם. לעומתו המלאך קרוי "עומד", מכיון שעומד הוא תמיד במדרגה אחת. כפי שאמר הכתוב: "ונתתי לך מהלכים בין העומדים האלה" (זכריה ג-ז). 
לפיכך, כשבאו עכשיו המלאכים אל אברהם, לא רצה להיות במדרגה (יותר) עליונה מן האורחים הללו, ולכן התלבש במדרגתם – "והוא עומד עליהם" – הוא הפך ל"עומד", "עליהם" – בשבילם... (קדושת הלוי).


"ויאמרו אליו איה שרה אשתך" (יח-ט)
כדי לשגר לה כוס של ברכה. (רש"י).
והלא רש"י עצמו אמר לעיל (בפסוק ח'), כי לא הובא להם לחם מאחר שנטמא, ואם כן הרי לא היו צריכים לברך ומנין, איפוא, כוס של ברכה?
ברם, תדיר היה לחם מוכן אצל אברהם בשביל אורחים, ובכל זאת נוהג היה כל אימת שנזדמנו לו אורחים, לאפות בשבילם לחם טרי. ובכן, אם גם נטמא עכשיו הלחם הטרי, הרי היה לו לחם מתמול-שלשום, וממילא צריכים היו לברך ומכאן כוס של ברכה.... (נפלאות חדשות).

"ותצחק שרה בקרבה לאמר אחרי בלותי היתה לי עדנה ואדני זקן, ויאמר ה' אל אברהם למה זה צחקה שרה לאמר האף אמנם אלד ואני זקנתי". (יח-יב, יג).
מובא בספרים הקדושים, כי "שרה" מרמזת על הגוף ו"אברהם" על הנשמה. הגוף צוחק בקרבו ואומר: "אחרי בלותי" – היתכן שלאחר בלותי ורקבי בקבר – "היתה לי עדנה" – אשוב להיות רענן ומחודש ואקום בתחיית המתים? ועוד טענה בפיו של הגוף: "ואדוני זקן" – היצר הרע השולט עלי הלא הוא "מלך זקן", וחייב אני משום כך לכבדו ולשמוע בקולו, שכן נאמר בתורה: "והדרת פני זקן". משיב ה' יתברך על שתי השאלות ואומר: "האף אמנם אלד" – הלא עיניך הרואות כי מוליד אני בני אדם חדשים, והרי קל וחומר, אם יכול אני לברוא בני אדם שעוד לא היו מעולם, על אחת כמה וכמה שאוכל להקים לתחייה בני אדם שכבר היו. כפי שהשיבו חכמים לאותו צדוקי: "דלא הוי – הוי, דהוי-לא כל שכן" (סנהדרין צ"א). ממילא מתורצת שאלתך הראשונה; ובאשר לשאלתך השניה, שהיצר הרע זקן הוא, התירוץ הוא: "ואני זקנתי" – אני קשיש ממנו... הלא אני הוא "עתיק יומין חי וקיים", ועליך לשמוע קודם בקולי.... (אור פני משה, בשם הבעש"ט ז"ל).
התלונה הופנתה אל אברהם, שכן אם שרה צוחקת – הרי זה חסרון באברהם. (האשמה תלויה בבעל), כאשר האישה אינה נוהגת כשורה האשמה תלויה בבעל... (אלשיך הקדוש).

"ותכחש שרה לאמר לא צחקתי" (יח-טו).
איך יתכן כזאת, שצדקנית כשרה תכחש?
ברם, באמת הלא התפלאה שרה וצחקה בגלל "ואדוני זקן", שאמרה: "אחרי בלותי היתה לי עדנה" – אמנם באמת כבר נוכחתי לראות, כי מצידי לא תהיה עוד מניעה לילד, אולם "ואדוני זקן" – אברהם כבר הזקין מכדי להעמיד בן.
וכאשר אח"כ שינה ה' יתברך את דבריה, מפני דרכי שלום, שכאילו אמרה על עצמה: "ואני זקנתי" – הרי רשאית היתה להכחיש זאת, כיון שבאמת צחקה לא על זקנותה שלה, אלא על זקנותו של אברהם. אך בכל זאת היה בזה משום חטא, מאחר שאמרה סתם "לא צחקתי", באופן שאפשר לפרש זאת, כאילו לא צחקה כלל וכלל. 
מכאן יכולים אנו ללמוד, עד כמה חייבים אנשי מעלה להתרחק מן השקר; שאפילו כאשר הדברים עצמם אינם שקר, אלא שאפשר לפרשם באופן שאינו מתאים לגמרי אל האמת – הרי גם זה חטא הוא... (הכתב והקבלה).
מיד לאחר המעשה חזרה שרה בתשובה, עד שנמחה החטא כאילו לא היה, ולפיכך אמרה: "לא צחקתי". בכל זאת קוראת לזה התורה בשם הכחשה, מאחר שהתשובה היתה רק "תשובה מיראה", ככתוב: "כי יראה" – שלאחריה עוד נשאר רושם כלשהו מן החטא. אמר לה אברהם: "לא כי צחקת" – צריך לשוב "תשובה מאהבה", שהצחוק עצמו יתוקן ויהפוך לזכות – "תשובה מאהבה, זדונות נעשו כזכיות".
ואכן כך היה, שמאותו צחוק נעשה "יצחק"; ושרה עצמה אמרה אח"כ: "צחוק עשה לי אלוקים" – היא תיקנה את הצחוק, עד שנעשה לזכות... (שפת אמת).

צחוקה של שרה היה "בקרבה" – בעומק המחשבה הפנימית, אשר היא עצמה לא ידעה אותה ולכן קראה: "לא צחקתי". אבל ה' יתברך, הבוחן כל חדרי לב ויודע גם את נצנוצי המחשבות הללו החולפות מתחת לסף ההכרה – כדרך שאמרו חכמינו: "מחשבה עד שלא נוצרה בלבו של אדם כבר היא גלויה לפניך" (בראשית רבה פרשה ט') – הריהו קורא לכך בשם הכחשה ואומר לה לשרה: "לא! כי צחקת!" – כי היתה זו מחשבה עמוקה, חבויה ובלתי בשלה, אשר את עצמך אינך יודעת עליה... (אדמו"ר מגור זצ"ל בשם אביו השפת אמת זצ"ל).
השפת אמת ז"ל הוסיף עוד לזה, לפי מאמר חכמינו: "מי שרב שחקו, מתמעטת יראתו" (הובא בארחות צדיקים שער שמחה) – על ידי מידה יתירה של צחוק מתמעטת אצל האדם יראת שמים שבו, כיון שבשעה שהוא טרוד בצחוקו, אין דעתו פנויה ליראת שמים. וזהו שאמרה שרה: "לא צחקתי – כי יראה" – אם היתה לה יראה באותה שעה, הרי ממילא לא היה מקום לצחוק, שכן שני ניגודים הם אלה, ואין זאת אלה שהיתה זו מחשבה עמוקה, חבויה...

"ויקמו משם האנשים וישקפו על פני סדם" (יח-טז).
מה משמעותה של המלה "משם"?
אלא, משראו המלאכים את גודל צדקותו ומידת הכנסת האורחים של אברהם אבינו, ובעת ובעונה אחת נזכרו בגודל רשעותה של סדום – נתגברו בהם הכעס והקטרוג כלפי סדום פי כמה וכמה...
לפיכך אמר הכתוב: "ויקומו מ ש ם האנשים" – משם, מביתו של אברהם אבינו, נתגברה בהם ההשקפה, כי יש להשמיד את סדום – "וישקיפו על פני סדם" – כפי שאמרו חכמינו: "כל מקום שנאמר השקפה – לרעה" (רש"י)... (כלי חמדה).

"המכסה אני מאברהם אשר אני עשה... כי ידעתיו למען אשר יצוה את בניו ואת ביתו אחריו ושמרו דרך ה' לעשות צדקה ומשפט" (יח- יז, יט).
מה נימוק יש ב"אשר יצוה את בניו ואת ביתו אחריו" לגבי "המכסה אני מאברהם"?
ברם, הסיבה להעלם ידיעה זו מאברהם, על אף היותו נביא, נעוצה בזה, שהיה טרוד בגיור גרים וקירוב הבריות אל השכינה, וממילא לא היתה שעתו פנויה להתבודד ולהגיע עד למדרגה העליונה של נבואה ורוח הקודש. (לפיכך גם היה "טפל לשרה בנבואה", כיון שהיא היתה תמיד "באהל" ומתבודדת מאנשים יותר ממנו). 
לכן, אמר ה' יתברך: "המכסה אני מאברהם?" – כלום מן היושר הוא, שאכסה ממנו הדבר הזה, בה בשעה שחסרון ידיעה זו נובע אצלו רק מתוך "למען אשר יצוה את בניו ואת ביתו אחריו" – מאחר שהור מקדיש עצמו לחינוך ולקירוב הבריות אל תחת כנפי השכינה... (חתם סופר).
מחנך טוב יודע לנצל את ההתרחשויות החיים היומיומיים לתועלת עבודת חינוכו, כדי להשפיע אמונה או מוסר. כאשר מתרחש מאורע כלשהו, של מעשים טובים המביאים שכר טוב, או של מעשים רעים המביאים עונש – הריהו מביא את העובדות הללו כדוגמה ומופת בפני תלמידיו, כדי שילמדו לקח, להתרחק מן הרע ולבחור בטוב.
והנה, כאשר שקד אברהם על עבודת החינוך שלו, ללמד "לעשות צדקה ומשפט" – שזה הניגוד הגמור למעשי סדום, הרי היתה הפיכתה של סדום – אשר הגיד לו ה' יתברך מראש – חומר מצויין להשתמש בו בעבודת החינוך, כדי להוכיח את תוצאות הרשעות והשחיתות.
זהו, איפוא, מה שאמר ה' יתברך: "המכסה אני מאברהם" – אמנם אשלול ממנו אמצעי מחנך כזה, בה בשעה "אשר יצוה את בניו ואת ביתו אחריו" – כשהוא הינו המחנך והמדריך הגדול של הדור, המלמד את הכל "לעשות צדקה ומשפט" – והלא העובדה הזאת תביא לו תועלת מרובה בעבודתו הקדושה, מאחר שלא יוכלו אח"כ הבריות לומר, כי רק מקרה היה זה, בעת שהוגד לו לאברהם מראש – כי רק בתור עונש יבוא הדבר... (אבני אזל).
"ושמרו דרך ה' לעשות צדקה ומשפט" – אפילו כדי לעשות צדקה ומשפט, גם כן מן הצורך לשמור "דרך ה"'; לא כמנהגם של אותן חברות צדקה המארגנות מסיבות ונשפי מחול, בהם פורצים את כל גדרי הצניעות – תחת מסווה התירוץ – שההכנסות מוקדשות לצרכי צדקה. באמת אין זו אלא "מצוה הבאה בעבירה". כדי לעשות צדקה, מן החובה גם לשמור על דרך ה'... (ילקוט גרשוני).
במובן זה פירש המלבי"ם ז"ל את המשנה: "הוי רץ למצוה קלה ובורח מן העבירה שמצוה גוררת מצוה ועבירה גוררת עבירה" (אבות פ"ד מ"ב) – כלומר, הוי רץ מהר אף למצוה הקלה ביותר, אבל בכל זאת הוי גם "ובורח מן העבירה שמצוה גוררת" – ברח מן העבירה, אף אם גוררת היא מצוה, שכן "מצוה ועבירה גוררת עבירה" – אם עושה אדם מצוה ביחד עם עבירה, הרי התוצאה היא, שנגררות מזה עוד עבירת ולא מצוות...

"למען הביא ה' על אברהם את אשר דבר אליו" (יח-יט).
במידה שדיבר אברהם על אודות ה' יתברך ופירסם את אחדותו וגדלותו בעולם – בה במידה ביקש ה' יתברך לגמול לו ולפרסם את גדלותו, שאין דבר מתרחש בעולם בלי ידיעתו. כפי שאמרו חכמינו: "אתם עשיתוני חטיבה אחת בעולם, אף אני אעשה אתכם חטיבה אחת בעולם" (ברכות ו'). (בינה לעתים).

"ויגש אברהם ויאמר האף תספה צדיק עם רשע" (יח-כג).
אברהם אבינו הלא היה יסוד החסד, וסדום היתה יריבתו העיקרית והמסוכנת ביותר, אשר ברשעותה סתרה את כל דרכיו; וההגיון מחייב, איפוא, שבשמעו על הפיכתה הקרובה של סדום זו, צריך היה לשמוח מאוד. אף על פי כן לא שמח אברהם, אלא התפלל עליה לבטל את גזר דינה. שכן אם יהא אברהם שמח ומרוצה במפלתה של סדום, הרי דבר זה כשלעצמו כבר מהווה שמץ של סדומיות... ואילו שאיפתו העיקרית של אברהם היתה, שהסדומיות לא תהא קיימת כלל וכלל, שהרשעות תאבד מן הארץ ולא הרשעים. – "יתמו חטאים ולט חוטאים".... (הרה"צ ר' נתן צבי פינקל זצ"ל).

"אולי יש חמישים צדיקים בתוך העיר... הלילה לך... להמית צדיק עם רשע והיה כצדיק כרשע... השופט כל הארץ לא יעשה משפט" (יח-כד, כה).
אפילו אינם אלא צדיקים "בתוך העיר" – כלומר, ביחס לשאר אנשי העיר, בעוד אשר בעצם גם הם רחוקים מצדקות (כפי שאומר המדרש: כל מקום שנאמר צדיקים בסדום "צדיקם" חסר כתיב) – בכל זאת אינך יכול להשמיד את "הצדיקים החסרים" הללו יחד עם הרשעים, הגרועים מהם; שהרי אתה הוא "שופט כל הארץ" – ובעולם הגדול והרחוק יאמרו, כי "והיה כצדיק כרשע" – שגם אלה אשר נראו כצדיקים היו כרשעים; שכן מרחוק לא ידעו את האמת המדוייקת על צדיקים אלה של סדום ויאמרו, כי צדיקי סדום נספו יחד עם רשעי סדום, ויתחלל איפוא שם שמים... (מלא העומר).

"ואנכי עפר ואפר" (יח-כז)
עפר אין לו כל חשיבות מצד העבר, אבל מאידך עשוי הוא להוציא פירות וצמחים, אחרי חרישה וזריעה. ולעומת זה האפר אין לו כל חשיבות מצד העתיד, שאיננו עשוי להצמיח דבר, אבל מאידך יש לו חשיבות מצד העבר, שהרי היה תחילה חפץ כלי מועיל.
אברהם אבינו היה כלכך שפל בעיני עצמו, מבלי שום מעלה, כדוגמת העפר והאפר גם יחד – כעפר מצד העבר וכאפר מצד העתיד.
לפיכך אמרו חכמינו, שבגלל זה זכה ל"עפר סוטה" ול"אפר פרה אדומה" – מידה כנגד מידה. כיון שהשפיל עצמו כ"עפר"שהוא חסר חשיבות מצד העבר – זכה במצווה של "עפר סוטה", העשוי לברר דווקא דבר מן העבר, אם האשה חטאה אם לאו. וכיון שהשפיל עצמו כ"אפר" שהוא חסר חשיבות מצד העתיד – זכה במצוה של "אפר פרה", העשוי לטהר את הטמא מהיום והלאה ומשפיע דווקא על עתידו... (בית הלוי מהגאון מהרי"ב מבריסק ז"ל).

"סורו נא אל בית עבדכם" (יט-ב).
למה אמר אברהם "אל נא תעבור מעל עבדך" ולא הזכיר "בית"? מכיון שכשהיה אורח בא אל אברהם אבינו, מיד חדל אברהם מלהיות בעל הבית, כי אם היה מעמיד את כל הבית לרשותו של האורח והופך להיות משרת בלבד... (בשם חסיד אחד).

"האחד בא לגור וישפט שפט" (יט-ט).
והלא הם עצמם מינוהו זה עתה לשופט (רש"י יט-א)? אלא, טוענים הם כי שופט מתמנה על ידי מדינה כלשהי, איננו זכאי לדון אלא רק לפי חוקי אותה מדינה ולא לחוקק מעצמו חוקים חדשים, והנה לבסוף "וישפוט שפוט" – הוא עושה על דעת עצמו משפטים שאינם מתאימים עם חוקי המדינה, ולזה לא קיבל מאתנו כל רשות... (כלי יקר).
למה סירבו כל כך אנשי סדום להכניס אנשים זרים לארצם? משום שהיו חוששים, פן יתפסו אותם זרים את כל הכהונות הגבוהות במדינה ואת רסן השלטון, תוך דחיקת רגליהם של ילידי הארץ. וכך אמרו ללוט: כיצד יכול אתה לדרוש מאתנו, כי נכניס הנה אנשים זרים, בעוד רואה אתה כי "האחד בא לגור וישפוט שפוט" – הנה בא זר א ח ד והוא כבר נעשה לשופט, הרי אם יבואו זרים רבים יקחו מאתנו את כל השלטון... (אמרי שפר).

"דע כי מות תמות" (כ-ז).
מכאן שבן נח נהרג על שהיה לו ללמוד ולא למד. (מכות ט'). והרי קל וחומר מה בן נח נענש על שום שהיה לו ללמוד ולא למד – על אחת כמה וכמה מי שאינו בן נח וגם למוד למד, אלא שאיננו מקיים את אשר למד, שעונשו גדול לאין שיעור... (בשם אחד הגדולים).

"רק אין יראת אלוקים במקום הזה והרגוני על דבר אשתי" (כ-יא).
אל ישא אדם את עצמו לחשוב, כי גם מבלי יראת אלוקים אפשר לו לאדם להיות אציל אופי ובעל מידות טובות, מתוך אנושיות גרידא. לא! במקום שאין יראת אלוקים, גם אנושיות אין שם. בגלל תאווה כלשהי עלולים להתרחש שם מעשי רצח ופעולות בלתי אנושיות כל עיקר... רק אמונה ויראת שמים הינן קיר המגן היחידי בפני מעשים רעים, אפילו ביחס לבני אדם... (מלבי"ם).







פרשת חיי שרה  


"חיי שרה"
פרשה זו קרויה "חיי שרה", אף-על-פי שמסופר בה על מות שרה אימנו. בדומה לכך נקראת הפרשה האחרונה בספר "בראשית": "ויחי", אף כי היא מספרת בעיקר על מות יעקב. בכך יש רמז לדברי חכמינו ז"ל: "צדיקים במיתתם קרויים חיים" (ברכות י"ח, ע"ב; ועוד).
על דברי הפתיחה בפרשתנו: "ויהיו חיי שרה..." אומרים חכמינו ז"ל: נאמר במגילת קוהלת (א”, ה”): "וזרח השמש, ובא (=ושוקעת) השמש" - וכי אין אנו יודעים, שזרח השמש ובא השמש? אלא עד שלא ישקיע הקדוש-ברוך-הוא שמשו של צדיק זה, הוא מזריח שמשו של צדיק חבירו.
עד שלא השקיע שמשו של משה, הזריח שמשו של יהושע. עד שלא שקעה שמשו יהושע, זרחה שמשו של עתניאל בן קנז (ראשון לשופטים בישראל). עד שלא שקעה שמשו של עלי (בסוף תקופת השופטים), זרחה שמשו של שמואל. עד שלא השקיע הקדוש-ברוך-הוא שמשה של שרה, הזריח שמשה של רבקה. בתחילה נאמר: "הנה ילדה מלכה גם היא...ובתואל ילד את רבקה" (כ"ב, כ”-כ"ג), ואחר-כך נאמר: "ויהיו חיי שרה וגו” ותמת שרה בקרית ארבע, היא חברון" (כ"ג, א”-ב”).
במדרש זה מוכיחים חז"ל בדוגמאות שונות, שהקדוש-ברוך-הוא משגיח על עמו ומקים לו בכל דור מנהיג חדש, קודם הסתלקותו של המנהיג הקיים. משום כך מספרת לנו התורה בסוף הפרשה הקודמת על הולדת רבקה, לפני סיפור מותה של שרה אימנו.


"ויהיו חיי שרה מאה שנה ועשרים שנה ושבע שנים" 
מכל ארבע האימהות של בית ישראל (שרה, רבקה, רחל ולאה) מיוחדת שרה אימנו בכך, שהתורה מציינת את שנות חייה עלי-אדמות. חכמינו הקדמונים תהו על מיעוט שנות חיי שרה לעומת שנות חיי אברהם. כך שנינו בבראשית רבה; ראויה היתה שרה להגיע לשנותיו של אברהם (שחי מאה שבעים וחמש שנים - כ"ה, ז”); ועל-ידי שאמרה: "ישפט ה ביני וביניך" (ט"ז, ו”), נמנעו (=נגרעו) מחייה ארבעים ושמונה שנים. לדברי כמה מחכמי ישראל, הגיעו שנות חייה של שרה בדיוק לשנות חיי אברהם "העברי", לאחר הכרת אל עליון. שכן שנינו בפסיקתא רבתי, שאברהם היה בן מ"ח שנים כשהכיר את בוראו. והרי הורונו חז"ל במסכת יבמות (צ"ז, ע"ב): "גר שנתגייר כקטן שנולד דמי". ואם נחשב את שנותיו של אברהם מן היום שהכיר את הקדוש-ברוך-הוא, נמצא שאף הוא חי מאה עשרים ושבע שנים, כשנות חיי שרה...

"ויהיו חיי שרה מאה שנה ועשרים שנה ושבע שנים" 
הפסוק הראשון בפרשת "חיי שרה" מתחיל במלה "ויהיו", ומסתיים במלים "שני חיי שרה". מעיר על כך רבי אברהם מנחם בן יעקב רפא בפירושו "מנחה בלולה": "ויהיו" בגימטרייא שלושים ושבע - רמז לשלושים ושבע השנים האחרונות של שרה אימנו, הנקראות "חיי שרה". כידוע, היתה שרה בת תשעים, כשילדה את יצחק בנה; וכל אותן השנים קודם שילדה את יצחק אינן נחשבות אצלה כשנות חיים, כי מי שאין לו בנים חשוב כמת. נמצאנו אפוא למדים, ששנות חיי שרה היו רק שלושים ושבע, כמניו אותיות "ויהיו".

"ויהיו חיי שרה מאה שנה ועשרים שנה ושבע שנים" 
על דברי הסיום של הפסוק הראשון בפרשה - "שני חיי שרה" - מעיר רש"י: "כולן שווין לטובה". מקשים המפרשים: כלום אפשר לומר על מאה ועשרים ושבע שנות חייה של שרה אימנו "כולן שווין לטובה"? והלא כמה וכמה שנות צער וסבל עברו על שרה בשנות חייה הארוכות עם אברהם! די להזכיר את הרעב בארץ, שהביאם לרדת למצרים, וכל התלאה שפקדה אותם במצרים ובארץ פלשתים. למעשה, כל עשרת הנסיונות, שנתנסה בהם אברהם אבינו, היו נסיונות מרים וקשים גם לשרה. הכיצד אפשר לומר על חיים אלה של שרה: "כולן שווין לטובה"? הסביר זאת הצדיק רבי זושא מאניפולי בדרך הבאה: שרה אימנו היתה צדקנית שלמה, וכך קיבלה כל צרותיה וייסוריה באהבה וברצון, ועל כל דבר היתה אומרת: "גם זו לטובה". מעולם לא הרהרה אימנו הצדקת אחרי מעשיו ונסיונותיו של הקדוש-ברוך-הוא ולא התרעמה על מנות הסבל והמצוקה שבאו עליה ועל בעלה בתקופות נדודיהם ממקום למקום, אלא נהגה כל הימים לפי הכלל שקבעו לנו חכמינו ז"ל: "מברכין על הרעה, כשם שמברכין על הטובה" (ברכות ט”, ה”). בצדק מעיר אפוא רש"י: "כולן שווין לטובה", שבעיני שרה אימנו כל מה שבא עליה בחיים היה אך לטובה...

"ויהיו חיי שרה מאה שנה ועשרים שנה ושבע שנים" 
רבי עקיבא היה יושב ודורש, והציבור מתנמנם. ביקש רבי עקיבא לעוררם. אמר: מה ראתה אסתר, שתמלוך על מאה ועשרים ושבע מדינות? אלא תבוא אסתר, שהיא בת-בתה (מצאצאיה) של שרה, שחיתה מאה ועשרים ושבע שנים, ותמלוך על מאה ועשרים ושבע מדינות...

"ותמת שרה...ויבא אברהם לספד לשרה ולבכתה" 
בפסוק זה מציינת התורה, שאברהם בלבד בא לספוד ולבכות את שרה במותה. נשאלת השאלה: היכן היו אותה שעה שאר באי-ביתה של שרה אימנו? מדוע אין הכתוב מזכיר את כל הבנים שהיניקה שרה, שגם הם ספדו לה וביכו את מותה? והיכן היו במעמד עצוב זה "כל הנפש אשר עשו - אברהם ושרה - בחרן"? ותמוה לא במעט, שאפילו הבן יצחק אינו מוזכר כמשתתף באבל הגדול על מות שרה, כי אם אברהם לבדו. דבר זה מאמת את מאמרם של חכמינו ז"ל במסכת סנהדרין (כ"ב, ע"ב): "אין איש מת אלא לאשתו, ואין אישה מתה אלא לבעלה". יותר מכל שאר בני המשפחה, חש האיש את גודל האסון במות אשתו; והאישה חשה יותר מבן-משפחה אחר מלוא הכאב והצער במות בעלה. ויפה ביטא רבי יוחנן את צער הפרידה, שבין איש לאשתו: "כל אדם שמתה אשתו ראשונה בחייו, כאילו חרב בית-המקדש בימיו" 

"ויקם אברהם מעל פני מתו" 
האדמו"ר רבי יחזקאל ראבינוביץ מראדומסק, בעל "כנסת יחזקאל", היה מפרש את הפסוק "ויקם אברהם מעל פני מתו" על-פי המאמר הבא של חז"ל במסכת שבת (קנ"ג, ע"א): "רבי אליעזר אומר: שוב יום אחד לפני מיתתך! שאלו תלמידיו אל רבי אליעזר: וכי אדם יודע איזהו יום ימות? אמר להם: וכל שכן ישוב היום, שמא ימות למחר; ונמצא כל ימיו בתשובה. אמר האדמו"ר מראדומסק: האדם צריך בכל יום לדמות בנפשו, כי היום הזה הוא האחרון לימי חייו, שהניחוהו עוד בעולם הזה מן השמים, כדי לעושת תשובה לפני מיתתו. ועל כך אומר הכתוב: "ויקם אברהם" - כל הקימה (=שיעור הקומה), המעלות והמדרגות של אברהם אבינו, היו "מעל פני מתו" - מפני שיום המיתה היה חופף תמיד על פניו. ומספרים חסידי ראדומסק: כל ימיו של אותו צדיק היה נאה מקיים מה שהיה נאה דורש, ואף בשנות הנעורים שלו חש כאילו מרחף עליו צילו של יום המיתה. הוא נסתלק מן העולם בשבת פרשת "חיי שרה" (בשנת תרע"א), ובאותו ליל שבת שר בהתלהבות רבה את המזמור "אשת חיל מי ימצא", וחזר כמה פעמים על הפסוק "ותשחק ליום אחרון" (משלי ל"א, כ"ה) עד כלות הנפש ממש. 

"ואברהם זקן, בא בימים" 
האדמו"ר רבי יהודה ליב מגור, בעל "שפת אמת", היה אומר: "בא בימים" פירושו: אדם שהביא עימו כל ימיו, ולא איבד לריק אפילו יום אחד בחייו עלי-אדמות. בסגולה נדירה ומיוחדת זו נחנו רק גדולי ישראל, כאברהם אבינו וכדויד המלך (מלכים א”, א”).
שנו רבותינו: "אשת חיל מי ימצא" וגו” (משלי ל"א, י”) - זו שרה הצדקת. כל זמן שהיתה שרה בחיים, לא נזרקה שיבה וזקנה באברהם; אלא לאחר מיתתה של שרה. משל לחובל (=לספן) גיבור, שהיתה לו ספינה, וכבש את המים ואת הרוחות. באו עליו פירטין (=גזלנים), עמד והרג את כולם. לאחר זמן הגיע לפתח הלימן (=הנמל), ובאה עליו רוח קשה ונשברה ספינתו. התחיל מבקש רחמים בני-אדם: בבקשה מכם, הצילו אותי! אמרו לו: אתמול היית מכבש את המים והורג את הפירטין, ועכשיו אתה מבקש מאחרים שיצילו אותך?! אמר להם: כל זמן שיתה ספינתי קיימת, הייתי גיבור ולא הוצרכתי שיסייעוני; ועכשיו משנשברה ספינתי, נשבר כוחי... כך אברהם גיבור היה; וכשבאו עליו פירטין (ארבעת המלכים ששבו את לוט), עמד והרג את כולם (י"ד, י"ד-ט"ו). אמרו לו (בני חת, כשנשא ונתן עימהם על רכישת קבר לשרה): אתמול היית שולט בכל העולם, שנאמר: "ברוך אברם לאל עליון, קונה שמים וארץ" (י"ד, י"ט); ועכשיו אתה אומר: "גר ותושב אנוכי עימכם" וגו” (כ"ד, ד”)?! אמר להם: ומה אעשה שמתה אשתי, שנאמר: "ואקברה מתי" וגו” (שם, שם). מיד - "ואברהם זקן" (=נזרקה בו זקנה).

"וה ברך את אברהם בכל" 
באברהם נאמר: "וה בירך את אברהם בכל". ביצחק נאמר: "ויבא לי ואוכל מכל" (כ"ז, ל"ג). וביעקב נאמר: "כי חנני אלהים, וכי יש לי כל" (ל"ג, י"א). הוא שאנו אומרים בברכה הרביעית של ברכת המזון: "כמו שנתברכו אבותינו, אברהם, יצחק ויעקב: בכל, מכל, כל - כן יברך אותנו כולנו יחד בברכה שלמה".
מעיר כאן רש"י: "בכל" עולה בגימטרייא "בן" (52); ומאחר שהיה לו בן, היה צריך להשיאו אישה. במסכת בבא בתרא (ט"ז, ע"ב) אומרים חז"ל: בת היתה לו לאברהם ו"בכל" שמה. נשאלת השאלה: מהיכן הסיקו חכמינו ז"ל, שלאברהם אבינו היתה גם בת - דבר שאינו מוזכר במפורש במקרא? מסבירים זאת חכמי ישראל, על-פי מחלוקת התנאים בעניין קיום מצוות פרייה ורבייה (יבמות ו”, ו”): "בית שמאי אומרים: שני זכרים (=מי שהוליד שני בנים קיים בכך מצוות פרייה ורבייה. לפי הגמרא, למדים זאת בית שמאי ממשה רבנו, שהיו לו שני בנים בלבד ופרש מאשתו); ובית הילל אומרים: זכר ונקבה, שנאמר: ,זכר ונקבה בראם" (בראשית ה”, ב” - ובדומה לבריאה, מקיימים מצוות פרייה ורבייה בהולדת בן ובת). במחלוקת זו נקבעה ההלכה כבית הילל; וכוון שלפי מסורת חז"ל קיים אברהם אבינו כל מצוות התורה - מן הסתם קיים גם את הראשונה בתרי"ג המצוות...

סמיכות פרשיות
הפרשה מסתיימת בפסוק: "וישכנו (בני ישמעאל) מחוילה עד שור...על-פני כל אחיו נפל" (כ"ה, י"ח); ופרשת "תולדות" מתחילה בכתוב: "ואלה תולדות יצחק בן אברהם" (כ"ה, י"ט).
אומרים חכמי ישראל: יש קש ענייני בין סוף פרשת "חיי שרה" לתחילת פרשת "תולדות", בחינת הא בהא תליא. בסדר זה של הפסוקים באה התורה לרמז לנו את החזון הבא: כשיקוים בישמעאל "על-פני כל אחיו נפל" - כשיפלו בני ישמעאל מגדולתם באחרית הימים - יצמח ויעלה משיח בן-דויד, גואל ישראל, שהוא מתולדות יצחק בן אברהם.


"ואלה תולדת יצחק בן אברהם, אברהם הוליד את יצחק" (כ"ה, י"ט) 
יצחק האריך ימים יותר מכל שאר האבות, הוא חי מאה ושמונים שה (ל"ה, כ"ח) - חמש שנים יותר מאברהם אביו ושלושים שנים יותר מבנו יעקב. עם זאת קצרות תולדותיו בתורה במידה רבה מתולדות שאר האבות. ואופייני הדבר, שגם שמו לא נשתנה כל הימים - בניגוד לשמותיהם של האבות האחרים. 
דמותו של יצחק נשארה חקוקה בתודעת האומה כדמות מזהירה, בראש ובראשונה עקב מסירות-הנפש שגילה, בצד אביו, בנסיון העקדה. משום כך טבעית בעינינו הקביעה הפסקנית של חכמינו ז"ל, ש"אברהם יצחק ויעקב - שלשתם שקולים זה כזה" (בראשית רבה).

"ואלה תולדת יצחק בן אברהם, אברהם הוליד את יצחק" (כ"ה, י"ט) 
רש"י בפירושו מסביר בשני אופנים את כפל-הלשון בפסוק שלפנינו: לפי הפשט בא הכתוב ללמדנו, שלאחר שקרא הקדוש-ברוך-הוא שמו "אברהם" - אחר-כך הוליד את יצחק. 
דבר אחר (לפי הדרש): על-ידי שכתב הכתוב "יצחק בן אברהם", הוזקק לומר: "אברהם הוליד את יצחק". לפי שהיו ליצני הדור אומרים: מאבימלך (מלך פלשתים) נתעברה שרה, שהרי כמה שנים שהתה עם אברהם ולא נתעברה הימנו! מה עשה הקדוש-ברוך-הוא? צר קלסתר-פניו (צייר דמותו) של יצחק דומה לאברהם, והעידו הכול: אברהם הוליד את יצחק. 
מחכמי ישראל תוהים על שלום המדרש כאן: מדוע נקראים האומרים "מאבימלך נתעברה שרה" בשם "ליצנים"? הלא רשעים גמורים הם, המוציאים לעז חמור על אברהם ושרה ויצחק בנם, ומן הראוי לכנותם "רשעים ומלעיזים"! 
אלא - משיבים חכמי ישראל - אותם ליצני הדור שהיו אומרים "מאבימלך נתעברה שרה", התכוונו לומר שעל-ידי תפילת אברהם בעד אבימלך ונשותיו, שנענשו בעצירת כל לידה (כ, י"ז-י"ח), פקד ה את אברהם בהולדת בנו יצחק (כ"א, א-ג) - כפי שציינו חז"ל במסכת בבא קמא (צ"ב, "א): "כל המבקש רחמים על חבירו והוא צריך לאותו דבר, הוא נענה תחילה". 
". ולכאורה, השמיעו אנשים אלה דבר נכון, אלא שהלבישו את דבריהם בלשון סתומה, המשתמעת לשתי פנים - שהרי השומע עשוי, חלילה, לפרש את המלים "מאבימלך נתעברה שרה" במשמעות גסה ונפשעת ביותר - לכן מכנים אותם הקדמונים בכינוי-גנאי "ליצני הדור". ללמדך, שגם דברים נכונים ונכוחים יש להלביש בלשון נקייה, כי "מוות וחיים ביד לשון" (משלי י"ח, כ"א).

"ואלה תולדת יצחק בן אברהם, אברהם הוליד את יצחק" (כ"ה, י"ט) 
לדברי הפרשן רבי יצחק אברבנאל, מדגיש הכתוב במלים "אברהם הוליד את יצחק", ששני אבות האומה - אברהם ויצחק - היו דומים זה לזה במאורעות העיקריים, שפקדו אותם בחיים: אברהם לקח אישה ממשפחתו, וכן עשה יצחק. אברהם ואשתו היו עקרים שנים הרבה, וכן יצחק ואשתו. לאברהם נולדו שני בנים; ישמעאל הבכור שהיה רשע, ויצחק הצעיר שהיה צדיק; וגם ליצחק נולדו שני בנים: עשיו הרשע ויעקב הצדיק. בימי אברהם היה רעב בארץ, ואברהם נסע לגרר שבארץ פלשתים ואמר שם על אשתו שהיא אחותו, ובסופו של דבר באו אבימלך מלך גרר ושר צבאו לבקש כריתת ברית עם אברהם; וכל זאת אירע אחרי-כן גם ליצחק. אברהם נתברך במקנה רב של צאן ובקר, ובין השאר חפר בארות מים; וכן היה אחרי-כן עם יצחק. משום הצדדים השווים האלה בתולדות אברהם ויצחק, יכלו הכול להעיד ולומר: "אברהם הוליד את יצחק".


"ויהי יצחק בן ארבעים שנה, בקחתו את רבקה בת בתואל הארמי מפדן ארם, אחות לבן הארמי לו לאשה" (כ"ה, כ) 
החכם רבי יהודה אריה מודינה היה רב ודרשן מפורסם בונציה שבאיטליה הצפונית במחצית הראשונה של המאה הי"ז, דרשותיו המלהיבות באיטלקית רהוטה משכו המוני עם, מבני-ברית ומשאינם בני-ברית. 
על הפסוק שלפנינו אמר פעם רבי יהודה אריה מודינה: לפי המסורה, מצויה המלה "בקחתו" רק שתי פעמים בכל המקרא כולו. בתחילת הפרשת "תולדות" נמר: "בקחתו...לו לאישה"; ובספר ירמיה (מ, א) נאמר: "בקחתו אותו והוא אסור באזיקים" (בשלשלאות, בכבלים). ואכן, שני פסוקים אלה קשורים ואחוזים זה בזה: לאחר שאדם מקיים בחיים את ה"בקחתו" הראשון ונושא לו אישה - מיד מתקיים בו ה"בקחתו" השני והוא משול למי שאסרוהו באזיקים...

"ויהי יצחק בן ארבעים שנה, בקחתו את רבקה בת בתואל הארמי מפדן ארם, אחות לבן הארמי לו לאשה" (כ"ה, כ) 
אמר רבי יצחק: אם ללמד שהיא מארם-נהריים, והלא כבר נאמר "מפדן ארם"; מה תלמוד לומר (מה בא ללמדנו) "בת בתואל הארמי"; "אחות לבן הארמי"? אלא בא ללמדך: אביה רמאי ואחיה רמאי, ואף אנשי מקומה רמאים ("הארמי" הן אותיות "הרמאי"); והצדקת הזו שיוצאת מביניהם למה היא דומה? לשושנה בין החוחים (לפרח ריחני הגדל בין הקוצים).


"ויעתר יצחק לה לנכח אשתו, כי עקרה היא" (כ"ה, כ"א) 
חכמי ישראל תמהים על לשון הכתוב שלפנינו: מדוע מקדימה התורה לספר על תפילתם של יצחק ורבקה, לפי שהודיעה לנו את הסיבה לתפילה זו: עקרותה של רבקה?
הסביר עניין זה הפרשן והמקובל הספרדי, רבנו בחיי בן אשר, בפירושו לתורה: בכוונה תחילה מספרת לנו התורה קודם על תפילת יצחק ורבקה, כדי להקדים את העיקר לטפל, וכבר שנינו במדרש תנחומא: "למה נתעקרו האימהות? שהיה הקדוש-ברוך-הוא מתאווה לתפילתן. אמר הקדוש-ברוך-הוא: עשירות הן (האימהות), נאות הן; אם אני נותן להן בנים (מיד) - אינן מתפללות לפני".
לפי מדרש זה יוצא, שהעקרות לא היתה סיבה התפילה של יצחק ורבקה, אלא התפילה היא שהיתה הסיבה לעקרות; ומשום שהתאווה הקדוש-ברוך-הוא לתפילתם של יצחק ורבקה, גזר על רבקה שתהא עקרה. בדין איפוא מקדים הכתוב לספר על תפילותם של יצחק ורבקה, שהיא העיקר כאן, לפי הבאת עניין עקרותה של רבקה.

"ויתרוצצו הבנים בקרבה" (כ"ה, כ"ב) 
מעיר כאן רש"י על-פי המדרש: כשהיתה (רבקה) עוברת על פתחי תורה של שם ועבר, יעקב רץ ומפרכס (מפרפר, משתדל בכל כוחו) לצאת; עוברת על פתחי עבודת אלילים, עשיו מפרכס לצאת.
שואלים חכמי ישראל: אנו מבינים שיעקב לא יכול היה לצאת, כשאימו עברה על פתחי תורה, משום שעשיו הבכור חסם לפניו את הדרך, אך מי עיכב בעד עשיו לצאת, כשאימו רבקה עברה על פתחי עבודת אלילים?
השיב על שאלה זו רבי יחזקאל מקוזמיר, מגדולי האדמו"רים בפולין במחצית הראשונה של המאה הי"ט: כבר אמרו חכמינו ז"ל במדרש ספרי ובבראשית רבה: "בידוע, שעשיו שונא ליעקב". מסתבר אפוא, שעשיו הרשע היה מוכן לוותר על עבודת האלילים, שכל כך השתוקק לה, ובלבד שלא להניח ליעקב להגיע אל פתחי התורה...


"ויגדלו הנערים…ויעקב איש תם, ישב אהלים" 
אומר על כך השל"ה הקדוש (רבי ישעיה הלוי הורביץ, בעל "שני לוחות הברית"): בוא וראה, כמה צריך האדם להתרחק מדרך הרמאות והשקר. ביעקב אבינו היו, בודאי, מעלות טובות לאין מספר. והנה מכל המעלות והמידות הטובות של יעקב אל הזכיר הכתוב אלא זו, שהיה "איש תם". מכאן נמצאנו למדים, שאין לך מידה גדולה מחיי תום ויושר. 

"ויגדלו הנערים…ויעקב איש תם, ישב אהלים" 
אמר רבי פינחס בשם רבי לוי: משל להדס ולעצבונית (שיח קוצני), שהיו גדלים זה על-גבי זה. כוון שהגדילו - הפריחו: זה נותן ריחו, וזה נותן חוחיו (קוציו). 
כל שלוש-עשרה שנה הולכים שניהם (עשיו ויעקב) לבית-הספר, ובאים שניהם מבית-הספר. לאחר י"ג שנה - זה הולך לבתי-מדרשות, וזה הולך לבתי עבודה-זרה.


"ויאהב יצחק את עשו, כי ציד בפיו; ורבקה אוהבת את יעקב" (כ"ה, כ"ח)
מעיר כאן השל"ה הקדוש: אהבתו של יצחק לעשיו היתה אהבה התלויה בדבר (בסיבה חיצונית), ככתוב: "כי ציד בפיו"; ועל אהבה כזאת אמרו חז"ל (אבות ה, ט"ז): "בטל דבר, בטלה אהבה" - כשמתבטלת סיבת האהבה, בטלה גם האהבה עצמה ונעשית לדבר שבעבר. 
משום כך מדייק הכתוב ואומר: "ויאהב יצחק את עשיו" - בלשון עבר - כי אהבה זו היתה תלויה בציד שבפיו, ולכן היתה אהבה חולפת ועוברת. 
לעומת זאת היתה אהבת רבקה ליעקב אהבה "שאינה תלויה בדבר, שלעולם אינה בטלה. משום כך נאמר בה: "ורבקה אוהבת את יעקב" - בלשון הווה. בכל עת אוהבת רבקה את יעקב, כי אהבתה אינה תלויה בשם גורם גשמי; ואהבה שאינה תלויה בדבר חיצוני אינה בטלה לעולם.

"ויאהב יצחק את עשו, כי ציד בפיו; ורבקה אוהבת את יעקב" (כ"ה, כ"ח)
על פסוק זה היה אומר הצדיק רבי נפתלי מרופשיץ: התמימות היא אחת המידות הנאות, הנחוצות לכל אדם בחיים. אך זאת לדעת, שלעלם אין להסתפק במידה זו לבדה ואין להתקיים מתוך דבקות במידה טובה זו. בעניין זה נשתנו יצחק ורבקה זה מזה יותר משאר האבות והאימהות. יצחק, "העולה התמימה", לא ידע כל ימיו מהי אונאה, ולא העלה בדעתו אפשרות של העמדת פנים והערמה כלפי הזולת. משום כך נפל ברשתו של עשיו הרשע, שהערים עליו בשפת חלקות: ""איך מעשרים את המלח ואת התבן?"; וחי כל ימיו בתחושה מוטעית, שבנו הבכור הוא צדיק המדקדק במצווה קלה כבחמורה. 
בניגוד לכך לא הצליח עשיו להערים על רבקה אימו, שהיתה בת בתואל הארמי ואחות לבן הארמי. וכוון שגדלה בבית רשעים, עובדי אלילים, עמדה מיד על טבעו המזויף של עשיו; ולכן רחשה אהבה יתרה ליעקב, שהיה שלם במידותיו הטובות וגילה כל ימיו שתוכו כברו.

"ויאהב יצחק את עשו, כי ציד בפיו; ורבקה אוהבת את יעקב" (כ"ה, כ"ח)
שהיה עשיו צד (מרמה) את אביו בפיו: אבא, איך מתקנם (מעשרים) את המלח? אבא, איך מתקנים את התבן? (ולפי ההלכה, המלח והתבן אינם חייבים במעשר). 
לשון אחרת: כשהיה עשיו בא מן החוץ, היה אומר לאביו: אבא, המלח מהו שיהא חייב במעשר? והיה יצחק תמה ואומר: ראו בני זה, כמה מדקדק הוא במצוות! מלח הוא רוצה לעשר - שאר מעשרות (שאר דברים שחייבים במעשר) על אחת כמה וכמה!













"ויהיו חיי שרה מאה שנה ועשרים שנה ושבע שנים שני חיי שרה. ותמת שרה בקרית ארבע היא חברון..."
ידוע ששרה אמנו לפני שילדה את יצחק, היו כל חייה ביסורין, ורק שלושים ושבע שנה חייתה בשלווה, דהיינו מזמן שנולד יצחק עד יום מותה, והתורה רומזת דבר זה במלת "ויהיו" שזה בגמטריה שלושים ושבע- לומר שחייה של שרה שהיו ללא יסורים הם שלושים ושבע שנים.
ואנו צריכים לדעת שכל הצרות והיסורים שיש בעולם ובפרט לצדיקים יש להם יסורים רבים וקשים הכל מחמת שהדור אינו מושלם והשכינה נמצאת בגלות. ולכן אם חס ושלום יש לאדם יסורין לא יתלונן נגד מדותיו של הקב"ה, כי אין אנו טובים יותר משרה אמנו שהיתה צדקת ובעלת רוח הקודש, ובכל זאת קבלה את היסורין באהבה, ולא התרעמה על מדותיו של הקב"ה.


"ותמת שרה בקרית ארבע"- 
רומז בזה ששרה היא הנשמה, ובשעת המיתה נפרדים ארבעת היסודות מן האדם (מים, אש, רוח ועפר) ואין שלטון ביום המוות, ולכן בחייו של האדם ישתדל לעשות מצוות ולעסוק בתורה להכין צידה לדרך לחיי נצח.
בספר "מנחת שמואל" כתוב שכאשר בא השטן אצל שרה אמר לה: " ראיתי בעלך הלך לשחוט את בנו, שאלתי ממנו: מה אתה עושה? אמר לי: אני מקריב קרבן לה', אמרתי לו: וכי בן אדם מקריבים קרבן? – ולא שמע בקולי". שרה לא האמינה לדברי השטן, אבל חשדה שמא יש אמת בדבריו. מה עשתה? הלכה אצל אחימן ששי ותלמי אמרה להם: אתם גבוהים מכל הברואים, תסתכלו מרחוק ותראו אם יש שם זקן ושני נעריו עמו. אמרו לה: אנחנו רואים זקן אחד עוקד בחור אחד וסכין בידו. כששמעה שרה כך פרחה נשמתה ממנה ומתה. 
כל דברים אלו מלאים סודות נפלאים על חיי האדם בעולם הזה ובעולם הבא, אבל אין דבר יוצא מידי פשוטו. ואמרו חז"ל: כשמגיע יום פטירתו של האדם באים שלשה מלאכים ודורשים ממנו את הפקדון. 
ואחר-כך בא זקן אחד וסכין בידו- אמרו בזוהר: אין זקן, אלא יצר הרע. שעליו נאמר: מלך זקן וכסיל, שהוא השטן- מלאך המוות. ואם אדם תקן מעשיו וחזר בתשובה אין בכוחו של מלאך המוות לקחת את נשמתו באכזריות, אלא יש מלאך אחד מיוחד והוא מלאך רחמים, הוא לוקח את נשמת הצדיקים, יען שסוף אדם למות, ואין אדם ניצול מן המוות, ועל זה אמרו חז"ל: אין שלטון ביום המוות.
"ויבא אברהם לספוד לשרה ולבכותה"- ויצחק, היכן היה? מבואר בזוהר הקדוש שמיכיוון שנשחט רוב קנה של יצחק והיה בסכנת מווות באו מלאכי השרת ולקחוהו לגן עדן כדי לרפאותו ונשאר שמה שלוש שנים. ולכן כתוב כשנכנס יעקב אצל יצחק אביו אמר יצחק: ראה ריח בני כריח השדה אשר ברכו ה', כלומר שיצחק אבינו היה מכיר מאז את הריח של גן עדן.
כתוב אצל אליעזר עבד אברהם: "ויברך את הגמלים מחוץ לעיר לעת ערב לעת צאת השואבות"- "- זה מרמז על לאדם- מדה כנגד מדה לא בטלה, כל אדם מקבל לפי מעשיו ומילת גמלים הוא מלשון גמול , כמו שנאמר והשבות לו גמולו בראשו. ומה שאמר מחוץ לעיר רצה לומר: כאשר מוציאים את האדם מחוץ לעיר דהיינו לבית הקברות אשר נמצא מחוץ לעיר שם יקבל את הגמול לפי מעשיו. לעת ערב- רצה לומר כאשר יחשך זמנו לעת צאת דהיינו ביציאת הנשמה, כל אלה הדברים צריך האדם לשקול בדעתו לפני שיקרב יום מותו ויקבל את גמולו. והכתוב אומר: "ולבני הפלגשים אשר לאברהם..." זרזונו רבותינו ואמרו: מי שאינו טהור, בין איש בין אשה שלא יהיו נשמותיהם ערטילאין רחמנא ליצלן, וצריך תיקון בשלושה דברים: תורה, תענית וצדקה. ושמירת השבת עולה על כולנה. ורבותינו אמרו: אין צדיק בארץ שלא יחטא במקרה לילה. ונסביר הדבר:
א. לימוד התורה- כתב הגאון החפץ חיים, שבכוח לימוד התורה יכול האדםבכל דיבור ודיבור שלומד להדיח את מלאכי החבלה ובמקומם נבראים מלאכים קדושים, ואין דבר העומד לפני לימוד התורה וכל מה שברא הקב"ה בעולמו לא נקרא טוב מלבד לימוד התורה. שנאמר: "כי לקח טוב נתתי לכם – תורתי אל תעזובו". ומי שלומד תורה על מנת לעשות רצון אבינו שבשמים בודאי זוכה לכל הטוב.
ב. צום, תענית- אמרו המקובלים, מי שרוצה לחזור בתשובה ושימחקו לו עוונותיו יפתח ידו לצדקה תמיד וזה אחד מהתיקונים, ואחר שנותן צדקה ובאו עליו יסורין ישמח. וזה סימן שעוונותיו נמחקין, ואם אדם רוצה להפטר מהיסורין, הוא בעצמו יביא על עצמו יסורין ויקדים לקבלם (כגון תענית). משום שיש הבדל בין היסורין שמקבל מהשמים לבין יסורין שמקבל על עצמו. וכאשר רואים בשמים את מעשיו פוטרים אתו מן היסורין, שכן כתוב במסכת תענית: כל המתענה נקרא קדוש.
ג. ממון- נתינת צדקה- זה תיקון לארבעה עולמות שהם: אצילות, בריאה, יצירה ועשיה. אבל זה בתנאי שיתן את הצדקה להקים את השכינה מן העפר (כלומר, שתבוא הגאולה) ושיתן את הצדקה למקום הראוי לצדיקים צנועים, לתינוקות של בית רבן, לאלמנות ויתומים ולמשפחות צנועים. וראיתי כתוב בליקוטי מוהר"ן שהצדקה נקראת משפט, שמהפך מדת הדין למדת הרחמים ועל ידי זה זוכה לאריכות ימים.
ושמירת השבת עולה על כולנה כי השבת שקולה כנגד כל המצוות.






 
פרשת תולדות  
 
"ואלה תולדות יצחק בן אברהם אברהם הוליד את יצחק" (כה - יט)
הפרשה הקודמת מסתיימת במילים: "על פני כל אחיו נפל" – וזה בא לרמז, כי כאשר יפול ישמעאל באחרית הימים,, תזרח אז שמשו של משיח בן דוד, שהוא מתולדות יצחק בן אברהם... (בעל הטורים).
"תולדותיהם של צדיקים – מעשים טובים" – אמרו חכמינו. זהוא איפוא פשוטו של פסוק: "ואלה תולדות יצחק בן אברהם" – מכאן נבעו מעשיו הטובים של יצחק, מתוך "אברהם הוליד את יצחק" – מזה שהיה תמיד זוכר מי אביו, שיש לו אב כאברהם... (הה"ק מהר"ם מאמשינוב ז"ל).

"ויעתר יצחק לה' לנכח אשתו... ויעתר לו ה"' (כה - כא)
לו ולא לה לפי שאינו דומה תפלת צדיק בן צדיק לתפלת צדיק בן רשע. (רש"י).
יצחק שפל היה בעיני עצמו וסבור היה, כי בזכות עצמו איננו כדאי שתפילתו תתקבל לפני ה' יתברך, לפיכך התפלל רק "לנוכח אשתו" – כדי שיוושע בזכותה. ומעתה, כאשר אמרה התורה: "ויעתר לו ה"' – הרי יש מקום לחשוב שה' יתברך אמנם קיבל את תפילתו רק בזכות רבקה, כפי רצונו לפיכך ציין רש"י: "לו ולא לה" – שהתפילה נתקבלה דוקא בזכותו הוא, משום "שאינו דומה תפילת צדיק בן צדיק לתפילת צדיק בן רשע"... (קדושת הלוי).

"ויתרוצצו הבנים בקרבה" (כה - כב)
כשהיתה עוברת על פתחי תורה של שם ועבר יעקב רץ ומפרכס לצאת, עוברת על פתחי עבודה זרה עשו מפרכס לצאת. (רש"י).
קשה איפוא: בשלמא עשו היה מפרכס לצאת, שכן במעי אמו לא היתה לו עבודה זרה; אבל יעקב למה ביקש זאת, והלא גם שם היה לומד תורה, כפי שאמרו חכמינו: "כשהתינוק במעי אמו מלמדין אותו כל התורה כולה" (נדה ל')?
ברם, אמנם למד שם יעקב את כל התורה כולה, אך לא רצה ללכת עם עשו ב"חדר" אחד ולכן, ביקש להמלט משם... (מפי השמועה).

"ותלך לדרש את ה"' (כה - כב)
שיגיד לה מה תהא בסופה (רש"י).
סבורה היתה רבקה, כי בן אחד הוא זה, ואותו פירכוס שהוא מפרכסלצאת ליד פתחי בתי מדרש וליד פתחי עבודה זרה, אינו אלה המאבק הסימלי בין היצר הטוב ובין היר הרע. שפעם מתגבר היצר הרע והוא מבקש לרוץ לעבודה זרה, ופעם מתגבר היצר הטוב והוא מבקש לרוץ לבית המדרש. לפיכך תאבה לדעת, "מה תהא בסופה" של מלחמה פנימית זו שבלב בנה? מי ינחית את המהלומה האחרונה וינצח במלחמה?... אמנם כל ימי חייו של האדם הם מלחמה תמידית ביצר הרע; לפעמים היצר מתגבר על האדם ולפעמים – האדם על היצר. על כל פנים צריך האדם להשתדל, שאת המהלומה האחרונה ינחית הוא על ראש היצר. "והיה עקב תשמעון"... (קול שמחה).
רבקה נוכחה לראות, כי בן אחד עתיד להיות רשע, שכן הוא נמשך אל עבודה זרה, ולא עוד אלא- כפי שאמרו חכמינו – שביקש להרוג את אימו עוד בהיותו בבטנה; לפיכך: "ותלך לדרוש את ה"' – הלכה לשאול שאלה, אם מותא לה לראות את הבן הזה כרודף ולהשכים ולהורגו תחילה, וכך אמרה: "למה זה אנכי"? – למה זה אהיה אנכי נתונה בסכנה מפני הרודף הקטן הזה? שמא מוטב לקיים בו: "הבא להרגך – השכם להורגו"?
והשיבו לה:"שני גויים בבטנך", ואומר רש"י על זה: "גאים כתיב, אלה אנטונינוס ורבי", אם כן הרי גם עשו עתיד להוציא בנים טובים כמו אנטונינוס, ולכן אסור לך להורגו... (פני אריה זוטא).

"ויקראו שמו עשו" (כה-כה)
הכל קראו לו כן. (רש"י).
עשו הנהו סמל השקר, כפי שאמרו חכמינו במדרש: "הוא שוא שבראתי בעולמי", ולדאבון הלב נמשכים הרבה אנשים אחרי השקר; הכל נכרכים אחריו. ברם, יעקב הנהו סמל האמת – "תתן אמת ליעקב". לפיכך נאמר רק: "ויקרא שמו יעקב" בלשון יחיד, לפי שהאמת אין לה אלא מעט אוהדים הכרוכים אחריה. יחידים הם אלה הנמשכים אחרי יעקב. (דגל מחנה אפרים).

"ויהי עשו איש ידע ציד" (כה-כז)
לצוד ולרמות את אביו בפיו ושואלו אבא האיך מעשרין את המלח ואת התבן. (רש"י).
מה טעם שאל "האיך מעשרין", בעוד שהיה צריך לשאול "אם מעשרין" – אם בכלל צריך לעשר מלח ותבן?
אלא, עשו גילה כאן צביעות מופלגת ושאל את אביו: אם מעשרין מן התבואה כשיעור של עשירית, הרי לאמיתו של דבר זה יותר מעשירית, שכן האדם השקיע בכך את החיטים אשר זרע; יוצא שבעשר הסאים שהוציא מושקעת סאה שזרע, ואם כן הרי זה אחד מתשעה ולא אחד מעשרה; מסתבר איפוא, כי מ"מלח" ו"תבן", שאינם טעונים זריעה מלכתחילה, יש להפריש מעשר יותר מעשירית...
זהו ששאל עשו: "האיך מעשרין את המלח ואת התבן" – כיצד מעשרין זאת, אם בשיעור של עשירית, או שצריך יותר מזה? ואכן, ממין "מדקדק במצוות" שכזה עשוי היה יצחק להתפעל באמת... (פרדס יוסף).

"ויעקב איש תם" (כה-כז)
מי שאינו חריף לרמות קרוי תם. (רש"י). 
אדם צריך להיות אדון ומושל על מידותיו, כדי שיוכל לנצלן במקום הראוי ובאופן הראוי. שכן לפעמים יש גם צורך להשתמש במידה רעה לשם שמים, כפי שאמרו חכמינו: "כל מי שנעשה רחמן במקום אכזרי, לבסוף נעשה אכזר במקום רחמני" (קהלת רבה פ"ז). אין די, איפוא, רק ברכישת המידה של רחמנות, אלא יש גם לשלוט על מידה זו ולנצלה כראוי. לפיכך, נקרא יעקב אבינו "איש תם" – לפי שהיה איש, מושל ואדון על התמימות, ידע כיצד לנצלה כראוי ואימתי לסלקה לצדדין ולקיים "עם עקש תתפתל" – "אחיו אני ברמאות"...
זוהי הכוונה בדברי רש"י: "מי שאינו חריף לרמות" – מי שאינו מסוגל ב כ ל ל לרמות הריהו "קרוי תם" – רק "תם" ולא "איש תם" – לפי שבאמת מסוגל היה יעקב להשתמש בחריפות ובערמומויות בשעת הצורך, ואף על פי כן היתה בו מידת התמימות. זהו פירושו של "איש תם" – איש ואדון על התמימות... (הרבי הקדוש מלובלין).

"ויאהב יצחק את עשו כי ציד בפיו ורבקה אהת יעקב" (כה-כח)
יצחק היה עולה תמימה, תמיד מובדל ומופרש מן העולם, ולא העלה כלל על דעתו כי אפשר להערים ולרמות. לפיכך כאשר שאל אותו עשו: "האיך מעשרין את המלח ואת התבן" – סבור היה, כי באמת ובלב תמים שואל זאת עשו ומשום כך רחש לו אהבה יתירה. אבל רבקה הרי נולדה במחיצתם של רמאים; אחיה היה לבן הארמי, וכבר הכירה היטב את טיב העולם, שאפשר לשאול שאלות כמדקדק במצוות ולהיות בעת ובעונה אחת עשו הרשע... לפיכך אהבה את יעקב, אשר בו הכירה את האמת לאמיתה... (בשם הה"ק מהר"נ מרפשיץ ז"ל).

"ויאהב יצחק את עשו כי ציד בפיו ורבקה אהת יעקב" (כה-כח)
אמרו חכמינו, כי לעתיד לבוא יפנה הקב"ה לכל אחד מן האבות ויאמר לו: "בניך חטאו". אברהם ויעקב יאמרו: אם חטאו, יבואו על עונשם – "ימחו על קדושת שמך". אבל יצחק יתחיל לחשב חשבונות ויוכיח, עד כמה פעוטים ואפסיים הם חטאים של בניו וימליץ טוב עליהם, (שבת פ"ט). נשאלת, איפוא, השאלה, מדוע דווקא יצחק, שהוא בבחינת פחד וגבורה, ימליץ על ישראל יותר מן האבות האחרים? 
ברם, היה רבי מאיר'ל מפרמישלן אומר – טענה היתה בפיו של יצחק אבינו: אף אני היה לי בן חוטא, ובכל זאת, אף כי בשר ודם הנני, אהבתיו ומחלתי וסלחתי לו; הרי אתה, רבונו של עולם, שמוחל וסולח אתה, על אחת כמה וכמה שצריך אתה לאהוב את בניך ולסלוח להם, אף על פי שחטאו לך. 
יוצא איפוא, שעל ידי אהבתו של יצחק לעשו, ניתנה טענה בפיו כדי ללמד זכות על ישראל. וזהו פשוטו של הפסוק: "ויאהב יצחק את עשו – כי ציד בפיו" – כדי שתהא לו אחר כך טענה מזומנת בפיו, להשיב לו לרבונו של עולם, כאשר יתאונן על חטאיהם של ישראל...
אהבתו של יצחק לעשו היתה רק "אהבה התלויה בדבר", משום "כי ציד בפיו", ואם כן הרי "בטל דבר – בטלה אהבה" – משמתבטלת סיבת האהבה מיד האהבה הופכת לנחלת העבר, ולפיכך נאמר "ויאהב" בלשון עבר, שכן אהב אותו רק בעבר, כאשר היה "ציד בפיו".
מאידך, רבקה אהבה את יעקב "אהבה שאינה תלויה בדבר" שאיננה בטלה לעולם, ולפיכך נאמר אצלה "ורבקה אוהבת" – בלשון הווה – שהיתה אוהבת אותו תמיד אהבה בלתי מוגבלת, שכן לא היתה תלויה בסיבות גשמיות כלשהן... (של"ה הקדוש).

"ויאמר עשו הלעיטני נא מן האדם האדם הזה" (כה-ל)
כיון שבאותו היום נפטר אברהם אבינו והיו הכל שרויים באבלות, נתבייש עשו לומר, כי תאב הוא לאכול מן העדשים, שהוא מאכל אבלים. לבל יאמרו: הכל מתאבלים אחרי סבא והוא להוט אחרי האכילה! לפיכך העמיד פנים כאילו איננו יודע כלל שאלו הן עדשים וכי יום של אבלות הוא היום, ואמר: תן נא לי מן המאכל האדום הזה. אך מיד נמלך בדעתו והירהר, הלא עם טעימת הכף הראשונה יא מוכרח להכיר בעדשים ותהיה זו בושה, שאינו עוסק באבלות ככל השאר, לפיכך אמר: "הלעיטני" – שפוך את הנזיד לתוך פי, כדי שלא יראה ולא ידע מה הוא אוכל, מתוך נימוק:"כי עייף אנכי" – ואינו עוצר כח להגיש את הכף במו ידיו אל פיו.... (בית הלוי).

"ויאכל וישת ויקם וילך ויבז עשו את הברכה" (כה-לד)
בהתחלתה של המכירה עדיין יש מקום ללמד עליו זכות, שהיה עייף ורעב עד מאוד ומחמת הסכנה שברעב נאלץ להסכים למכירה, אולם לא נתכווין לבזות את הבכורה ולזלזל בערכה. אבל לאחר מכן, לכשכבר אכל ושתה, הלא ראוי היה לו לשאת קולו בצעקה: אנוס הייתי ואני מתחרט על כל המכירה, והנה לבסוף "ויאכל וישת ויקם וילך" – הוא קם והלך לו בשתיקה ובשביעות רצון, כאילו מאומה לא אירע. או אז נתברר כי "ויבז עשו את הבכורה" – שכל עצם המכירה לא היה מחמת רעב, כי אם מתוך זילזול ובזיון, מאחר שלא היה לבכורה כלערך בעיניו. (שער בת רבים).
כך היא דרכו של עשו, שהוא מוכר בעד הזלילה את כל הקדוש והיקר. האכילה והשתיה ממלאות את כל יישותו ואין לפניו לא בכורה ולא עבודה. אולם, משבא יעקב, שאינו להוט כל כך אחרי האכילה והשתיה, והודות לעבודתו וחריצותו, עמלו ויגעו, הוא רוכש לו את הבכורה, את היד העליונה על כל ערכי הרוח – אזי בא עשו לכלל כעס וצווח, כי יעקב רימהו – "ויעקבני זה פעמיים"... עשו! כלום שכחת כבר, כי בגלל עצלנותך ותאוותיך זרקתה את הבכורה במו ידך, ויעקב זכה בה על ידי הריצות ועמל, על ידי מיוט אכילה ושתיה, ולא על ידי רמאות... (אבני אזל).
"ויבז עשו את הבכורה" – עוד מלפני כן כבר היה עשו מבזה את הבכורה. לפיכך ניצל ההזדמנות הזאת, כדי ליטול ממנו את הבכורה. מכאן למדונו, כי כאשר רואים בידיו של רשע ספר תורה או כל דבר מצווה אחר, מותר לו לצדיק להוציא מידו את המצווה הזאת בכל מיני תחבולות וערמומיות... (רבי יהודה החסיד).

"עקב אשר שמע אברהם בקלי וישמר משמרתי מצותי חקותי ותורתי" (כו-ח)
קיים אברהם אבינו כל התורה עד שלא נתנה אפילו עירוב תבשילין. (יומא כ"ח).
מה טעם יוצאת כאן מצוות עירוב תבשילין מכלל שאר המצוות דרבנן? אלא, אמר הגאון מוילנא ז"ל, באמת נאמר כאן בראשי תיבות "אפילו ע"ת", ופירושם הוא "עירובי תחומין" – דבר המתאים להדרש מהמילה "עקב" (מלשון פסיעות הרגל), כלומר, מצוה כזו התלויה בפסיעות הרגלים והיא – איסור הליכה בשבת יותר מתחום שבת ללא עירוב תחומין...
בעל החתם סופר ז"ל מביא פירוש על "עירובי תבשילין", שהם תבשילים מעורבבים. כלומר, אברהם אבינו נזהר ולא עירבב תבשילים של בשר וחלב. והרבותא שבדבר היא, שאף עלפי שנאמר בגמרא: "בשר בחלב דרך בישול אסרה התורה" ומפרשים בתוספות, כי רק אם האיסור בא מחמת הבישול ביחד, הרי זה אסור בתור בשר וחלב, אבל לא כאשר קיים כבר איסור אחר מלפני הבישול, שאז אין זה איסור בשר וחלב, (סנהדרין ג'). והנה, אברהם אבינו, שהיה נזהר גם במצוות בני נח, אסור היה לו להשתמש בחלב, שכן החלב נאסר על בני נח בתור "אבר מן החי" (ראה גמרא בכורות ו') והותר רק לישראל. ואם היה החלב אסור על אברהם, הרי לא היה צריך לאיסור בשר בחלב; לפיכך מספרים לנו חכמינו, כי בכל זאת נהג אברהם לחומרא ונזהר באיסור בשר וחלב.
הרבי מסוכטשוב, בעל אבני נזר ז"ל, אמר בקשר לזה שהזכירו חז"ל במיוחד את מצוות עירוב תבשילין, כדלהלן:
לאמיתו של דבר ראוי היה להתיר הכנה מיום טוב לשבת, גם בלי עירוב תבשילין, שכן השבת חמורה מיו"ט. אלא, אומר הרמב"ן, יש ביום טוב מעלה יתירה לעומת השבת, כיוון ששבת היא "קביעה וקיימא", קדושתה קבועה בידי שמים; ואילו יום טוב "בית דין מקדשה ליה", ישראל עצמם קובעים את קדושתו. לפיכך קדושתה שישראל קובעים אותה בעצמם, יש בה מעלה יתירה לעומת קדושתה של שבת, ומשום כך יש צורך בעירוב תבשילין.
כל זה יאה רק לאחר שנצטוו ישראל על השבת. אבל אברהם אבינו, אשר קיים את כל התורה מעצמו ללא כל ציווי, הרי אצלו היתה גם קדושת השבת קבועה בידי אדם, וממילא לא היתה ליום טוב שלו כל מעלה יתירה לעומת שבת ומותר היה להכין מיום טוב לשבת אפילו בלי עירוב תבשילין; אך בכל זאת קיים אברהם אבינו את המצווה, אשר עתידים יהיו בניו לקיימה. הנה כי כן, זוהי הרבותא שבעירוב תבשילין... 

"וכל הבארת אשר חפרו עבדי אביו... סתמום פלשתים" (כו-טו)
התורה באה ללמדנו בסיפור זה, כי במעשיהם של הצדיקים, אשר עשו במו ידיהם ובכל מקום אשר השרו עליו קדושה עליונה – אין לידים זרות שום שליטה, להכחידם מן העולם. לפיכך, כיון שאת הבארות חפרו, "עבדי אביו" ולא אביו עצמו, הרי "סתמום פלשתים" – יכלו להן הפלישתים לסתמן.
הוא הדבר גם אצל יצחק. כל עוד "ויחפרו עבדי יצחק", היו הפלשתים מריבים על הבארות; אולם כאשר "ויעתק משם ו י ח פ ו ר באר אחרת" – שיצחק עצמו חפר את הבאר השלישית, שוב "לא רבו עליה" – משום שבמעשיו של יצחק אין שליטה לאיש.
לאחר מכן, כאשר "ויעל משם באר שבע – ויבן שם מזבח ויקרא בשם ה"' – שקידש את המקום בקדושה עליונה – גם כן הקנה לו כח קיום, ללא שליטה של ידים זרות, עד שאפילו "ויכרו שם עבדי יצחק באר" – ולא יצחק עצמו – בכל זאת לא יכלו הפלישתים לסתום אותה או לריב עליה, מחמת מעלתו של המקום... (בכורי אביב).

"ויחפור באר אחרת ולא רבו עליה ויקרא שמה רחבות ויאמר כי עתה הרחיב ה' לנו" (כו-כב)
שתי הבארות הראשונות מרמזות על שני המקדשים הראשונים, שאז עוד היתה לאוייבים שליטה לריב עליהם ולהחריבם. ואילו הבאר השלישית מרמזת על בית המקדש השלישי לעתיד לבוא, שעליו לא יהא עוד שום קטרוג. אזי יהיה "רחובות" – בני ישראל יחיו בהרחבה ובשלווה, ושום אומה לא תעיז לנגוע בהם לרעה. (רמב"ן ועוד).

"אתה עתה ברוך ה"' (כו-כט)
תחילה לא נחשב יצחק בעיניהם לצדיק הדור, שכן אברהם תנהג בחסד גדול והיה מקרב אליו את הבריות, ואילו יצחק התנהג בדרך אחרת – "פחד יצחק" – עד שהיו להם לאבימלך ואנשיו הרבה קושיות כנגדו; ברם, היו נוהגים בו כבוד בתור בנו של אברהם, אבל עתה, משנוכחו לדעת שהוא צדיק הדור, נתיישבו להם ממילא כל הקושיות הקודמות והם אמרו: "ראה ראינו כי היה ה' עמך" – שאפילו בתחילה כבר היה האלוקים אתך, וכל מעשיך, אשר עוררו אצלינו קושיות, היו צודקים ונכונים. בתחילה כיבדנו אותך רק בזכות אביך אברהם, אולם עכשיו נוכחנו לראות, כי "אתה עתה ברוך ה"' – אף א ת ה עצמך הנך עתה ברוך האלוקים – צדיק דור – נוסף על היותך בן לאברהם... (בית יעקב).

"וילכו מאתו בשלום" (כו-לא)
לכך מסוגל רק גוי כאבימלך. הוא היה אצל יצחק, אפילו אכל יחד אתו ולבסוף הלך ממנו "בשלום", שבע רצון עם עצמו... יהודי כשהוא בא לביתו של צדיק, הרי לבו נשבר בקרבו עד שאיננו מוצא מקום לעצמו... (הרבי ר' בונם ז"ל).

"ויהי כי זקן יצחק ותכהין עיניו" (כז-א)
אברהם גירש את ישמעאל מביתו, טיהר את הבית מכל טומאה, וכך היתה לו מנוחה לעת זקנותו ויכול היה להכניס את רבקה לביתו. אבל יצחק לא גירש את עשו מביתו ולפיכך החלה לעת זקנותו תקופה אחרת בבית, עד אשר כהו עיניו למראה התנהגותו של עשו עם נשיו, ויעקב נאלץ לברוח משם. אם אינך מגרש את עשו, הרי בסופו של דבר ייאלץ יעקב לברוח מביתך... (בשם אחד הגדולים מחכמי המוסר).

"הנה נא זקנתי לא ידעתי יום מותי" (כז-ב)
מה טעם נתיירא דוקא באותו יום מפני יום המיתה?
שכן אמר תרגום יונתן, כי ערב פסח היה אותו היום ולפיכך ציוה להביא שני גדיים, אחד לקרבן פסח ואחד לקרבן חגיגה. והנה, הגמרא אומרת, כי "בפסח נולד יצחק" (ראש השנה י'), והלא כלל הוא, כי "הקדוש ברוך הוא יושב וממלא שנותיהם של צדיקים מיום ליום" (ראש השנה י"א) – הרי ידע יצחק שימות בפסח, אך לא ידע באיזה פסח ימות, ולפיכך אמר באותו יום של ערב פסח: "לא ידעתי יום מותי". (יסוד התורה).

"וצודה לי צידה" (כז-ג)
במילים אלו מרומז שם "הויה" – ב"וה" של המילה "וצודה" ו"יה" של המילה "צידה". לפיכך אמרה רבקה אחר כך, כי שמעה את יצחק אומר: ואברככה ל פ נ י ה ' לפני מותי" – אף על פי שהוא לא אמר "לפני ה"' – מכיון שבדבריו היה מרומז שם "הויה"... (בשם המגיד מקוזניץ זצ"ל).

"בעבור תברכך נפשי בטרם אמות" (כז-ד)
מה טעם רצה יצחק לברך רק את הבכור ולא את יתר הבנים, כפי שברך יעקב את כל בניו לפני מותו?
ברם, מן השמים סיבבו כך, שלא ירצה יצחק לברך אלא את הבכור. שכן אילו היה יצחק מברך את יעקב בפירוש, היה זה נותן פתחון פה למקטרג לקטרג תמיד על ישראל, שאינם ראויים לברכות אלא רק כשהם במדרגתו של יעקב. לפיכך סיבב הבורא כך, שירצה לברך את עשו, למען יוכלו הברכות לחול על בני ישראל אפילו במצבם הירוד והגרוע ביותר, לפי שאף אז אינם גרועים מעשו... (הרה"ק מהר"י מוורקא ז"ל).

"הנה שמעתי את אביך צדבר אל עשו אחיך לאמר" (כז-ו)
אף על פי שאביך יצחק אמר זאת לעשו בלחש (לשון "אמירה" זה "בלחש") – בכל זאת שמעתי זאת כאילו היה "מדבר" בקול. הרי סימן הוא זה, כי מן השמים רצו שאשמע את הדבר ואמסרהו לך... (הה"ק רצ"א ז"ל מדינאוו).

"ואברככה לפני ה' לפני מותי" (כז-ז)
קשה, הלא כלל לא אמר יצחק "לפני ה"' כי אם רק "בעבור תברכך נפשי בטרם אמות"?ברם, על הפסוק בפרשת יתרו "לאכל לחם לפני האלוקים" אומר רש,י: "מכאן שכל הנהנה מסעודה שתלמיד חכם מיסב בתוכה כאילו נהנה מזיו השכינה". הרי כל שכן, שבסעודתו של יצחק היתה השכינה שרויה והיא היתה "לפני ה"'. זהו איפוא, שאמרה רבקה: "הנה שמעתי את אביך.... ועשה לי מטעמים ואכלה" – אם מבקש יצחק לברכו בשעת סעודתו, הרי יהיה זה בלי ספק "לפני ה"'... (בן יאיר).

"עלי קללתך בני אך שמע בקולי ולך קח לי" (כז-יג)
אמרה רבקה: יודעת אני את הקללות העתידות לבוא עליך והן מרומזות באותיות "עלי" – עשו, לבן, יוסף – ויותר מאלה לא תדע עוד כל צרה, לפיכך אין לך להתיירא עכשיו פן יאונה לך משהו.
לכן אמר יעקב אחר כך, כאשר ביקשו בניו לקחת אתם את בנימין למצרים: "ע ל י היו כולנה" (בראשית מב-לו) – כלומר, כל הצרות המרומזות ב"עלי", אשר ניבאה לי אמי מראש, כבר באו עלי, ואילו מבנימין אין כל צער מגיע לי, ולמה תבקשו ליטול ממני גם את בנימין?... (הגרא ז"ל מוילנא).

"עלי קללתך בני אך שמע בקולי ולך קח לי" (כז-יג)
מדוע אמנם ציוותה עליו רבקה להסתכן ולהתחפש בפני יצחק? הלא צדקה שאלתו של יעקב: "אולי ימושני והבאתי עלי קללה?" ברם, רצתה רבקה לבטל על ידי זה את כל כוחותיו וזכויותיו של עשו. הלא זכותו של עשו היתה בקיום מצות כיבוד אב, אשר בגלל זה לא רצו מן השמים לגלות ליצחק שעשו הוא רשע, כדי שלא לגרום לו צער, וממילא לא היה יעקב יכול לקבל את הברכות; לפיכך יעצה עכשיו רבקה ליעקב, כי יקיים גם הוא מצוות כיבוד אב מתוך מסירות נפש, ובכך יחליש את כוחו של עשו. וכך אמרה לו רבקה: "עלי קללתך בני" – אפילו אם בגללי צפויות לך קללו חלילה, בכל זאת "שמע בקולי ולך קח לי" – עשה כפי שאמרתי לך מתוך מסירות נפש, ועל ידי כך תנצח את עשו ותוכל להיות ראוי לקבל את הברכות... (חידושי הר"ים ז"ל).

"ותקח רבקה את בגדי עשו בנה הגדל... ותלבש את יעקב בנה הקטן" (כז-טו)
לשם מה מציין כאן הכתוב, כי עשו היה "בנה הגדול" ויעקב היה "בנה הקטן"? ברם, היה זה נסיון מצד רבקה, לראות אם עצתה תצליח אם לא. היא נטלה את בגדיו של עשו, אשר מלבד גילו הרי גם במבנה גופו היה יותר גבוה ורחב מיעקב, וניסתה להלבישם על יעקב הקטן, לראות אם יהלמו אותו, ואמנם לבסוף כך היה: "ו ת ל ב ש את יעקב בנה הקטן" – הבגדים הלמו כאילו אלה בגדיו שלו ונתפרו לפי מידתו... (יסוד התורה).


"אנכי עשו בכרך עשיתי כאשר דברת אלי" (כז-יט)
מפרשים חכמינו:"אנכי" – הנני מה שהנני ו"עשו בכורך", עשו הוא בכורך.
אך בכל זאת קשה, איך אמר: "עשיתי כאשר דברת אלי", והלא אליו לא דיבר יצחק כל עיקר?
אלא, כך אמר יעקב: "עשיתי" – מלאתי את הכל בדייקנות, "כאשר דברת אלי" – כאילו היית מדבר אלי. אף כי לא דיברת אלי כי אם לעשו, בכל זאת מילאתי דבריך כאילו אלי דברת... (בשם האר"י ז"ל).
לפיכך אמר יעקב: "א-נ-כ-י עשו בכורך, ועשו אמר: "א-נ-י בנך בכורך עשו", משום שאותיות "אנכי" מנוקדות תמיד ניקוד אחיד, גם בנסמך וגם בנפרד; ואילו אותיות "אני" שונה הוא הניקוד בין בנסמך לנפרד, שבנסמך מנוקדת ה"א" בחתף פתח ובנפרד – בקמץ. ובכן, כשביקש יעקב להפריד את ה"אני" מ"עשו בכורך", לומר: הנני מה שהנני ועשו הוא בכורך – הוכרח לומר "אנכי", שמשמעותה היא אחידה גם בנסמך וגם בנפרד, ולא "אני", שכן אז לא היה יכול לומר ב"א" פתוחה, כלומר – בסמיכות ל"עשו בכורך", כי זהו שקר, ומאידך לא היה יכול לומר ב"א" קמוצה, פן יבחין יצחק בשינוי... (שמן המור)

"ויאמר הקל קול יעקב והידים ידי עשו" (כז-כב)
בזמן שהקול קול יעקב נשמע בבתי כנסיות ובבתי מדרשות אין הידים ידי עשו שולטות בכם. (רש"י).
מקשים המפרשים, והלא לא נאמר בפסוק "וא י ן הידים ידי עשו", כי אם "והידים ידי עשו", כלומר שאפילו כש"הקול קול יעקב", גם אז "הידים ידי עשו"?
ברם, "הקל" נאמר חסר "ו", ופירושו – נעשה קל. כלומר, כאשר מורגשת הקלה וחולשה בקול יעקב, שהוא חסר, אזי שולטות בו" הידים ידי עשו". אולם, כאשר קול יעקב הוא מלא, ללא כל הקלה וחולשה – אין ידי עשו שולטות בו... (הגר"א ז"ל מוילנא).
פשוטו של המדרש הוא: כאשר אנו רואים, כי יצחק קורא בתימהון: "הקול קול יעקב והידים ידי עשו?" כיצד שני הדברים הללו ביחד? – הרי למדים אנו מזה שאמנם אין שני המושגים הללו יכולים לעלות בקנה אחד, שכן שני ניגודים קיצוניים הם: אם "הקול קול יעקב, לא יתכן שיהיו "הידים ידי עשו"... (אבני אזל).

"ולא הכירו כי היו ידיו כידי עשו אחיו שערות ויברכהו" (כז-כג)
לא נאמר כאן במה ברכהו עתה, ורק להלן נאמרה הברכה, לשם מה איפוא אמר כאן הכתוב: "ויברכהו"?
אלא, אמרו חכמינו: "החושד את חברו במה שאין בו צריך לברכו" (ברכות ל"א) – ובכן, כאשר יצחק חשד בו שהוא מרמהו וניסה אותו בנסיונות שונים, עד שנתחוור לו, כי לחינם חשד בו – ברך אותו ברכה מיוחדת בשל החשד, נוסף על עצם הברכה שברכהו לאחר מכן. (ספרוני). 

החשובה שבמידות
"ויעקב איש תם ישב אהלים"
ביעקב אבינו היו, בוודאי, מעלות טובות רבות. מכולן, בחרה התורה, לציין בפנינו דווקא את מידת התום, היושר. מכאן למד השל"ה הקדוש, שאין לך מידה חשובה יותר ממידת התום. וגם היפוכו נכון. כמה צריך האדם להתרחק מדרך הרמאות והשקר.

יש אהבה ויש אהבה
"ויאהב יצחק את עשו...ורבקה אהבת את יעקב"
יש אהבה התלויה בדבר, ויש אהבה שאינה תלויה בדבר. הראשונה- עשויה להתבטל ברגע שהסתיים אותו מניע שגרם לאותה "אהבה", כביכול. לעומתה, אהבה שאינה תלויה בדבר, היא אהבה אמיתית העומדת לעד. בפסוק שלנו, שני סוגי האהבה. מציין השל"ה הקדוש, שאהבתו של יצחק את עשו, הייתה תלויה בדבר, באותו "ציד בפיו", אהבה שחולפת ועוברת מן העולם ברגע שנעלמת הסיבה לה, ולכן התורה כתבה אותה בלשון עבר "ויאהב יצחק את עשו". לעומתה, עומדת לה לעד האהבה האמיתית, שאינה תלויה בדבר, שאהבה רבקה את יעקב, ולכן היא כתובה בלשון הווה- תמיד. "ורבקה אוהבת את יעקב".

למה שונאים אותנו
"לך מעמנו כי עצמת מאד"
נוכח יחסן של מרבית אומות העולם כלפי ישראל, מאז ומתמיד, וגם כיום, מקובל ל"הסביר" את השנאה הזו בעובדה המקראית "עשו שונא ליעקב". ה"חפץ חיים" מצא בפרשתנו סיבה, עיקרית, לטעמו, לאותה שנאה. "ויאמר אבימלך...לך מעמנו, כי עצמת ממנו מאוד". הגויים מקנאים בהישגי היהודים – "עצמת ממנו"- ואותה קינאה היא הדלק המניע את שנאת ישראל בעמים.

החוש החמישי
"גשה-נא ואמושך בני"
חמישה חושים העניק הקב"ה לאדם: חוש הראייה, חוש השמיעה, חוש הריח, חוש הטעם וחוש המישוש. כל פעם שנפגע אחד החושים, מתחדדים יתר חושים שבו, ומחפים על הליקוי שבחוש שנפגע. אומר רבי יהונתן אייבשיץ מפראג: על יצחק אבינו מעיד הכתוב: ותכהין עיניו מראות". באותו רגע הגביר יצחק את פעילות ארבעת החושים האחרים שלו. בתחילה את חוש המישוש, ככתוב: "גשה נא, ואמושך, בני". אחר-כך הפעיל את חוש השמיעה, ככתוב:"הקול קול יעקב", אח"כ חוש הטעם "הגישה לי ואכלה" ואחרון רתם גם את חוש הריח: "וירח את ריח בנו".
המגיד מדובנא, באחת מדרשותיו לפרשת "תולדות" אמר על "הקל קול יעקב והידיים ידי עשו", כי רבים בתוכנו מקפידים מאוד בכל הקשור ל"קול": מתפללים שלוש תפילות ביום, קובעים עתים לתורה, לא מדברים רכילות, וכדומה. אך משמגיעים ל"ידיים", למתן צדקה ולעשיית חסד, מתברר לפתע, ש"הידיים ידי עשו". והמסקנה ברורה...

גישה חינוכית
"ויקרא יצחק אל יעקב ויברך אותו ויצוהו"
לפני שהציג יצחק ליעקב בנו את דרישתו "לא תקח אשה מבנות כנען", "הכשיר" יצחק את הקרקע ללב בנו ע"י שפנה אליו תחילה במלים חמות והעניק לו ברכת אב. רק אז, משנוצר הקשר החם המיוחד שבין אב לבנו, השמיע יצחק באוזני יעקב את הציווי שלא לקחת אשה מבנות כנען. ולומד מכך ה"חפץ חיים", שזו הדרך הראויה לאב לפנות אל בנו. אם רצונו להשפיע על בנו שיילך בדרך הישר, עליו לנהוג כלפיו בדרכי נועם.

מעשה שהיה
כמה צדקה לתת?
אחד מחסידיו של רבי שמחה בונים מפשיסחה,בעל משפחה גדולה וברוכת ילדים, ב"ה, היה נדיב במיוחד ופיזר ממון רב לנצרכים. נדיבותו הייתה כה רבה, עד שמשפחתו שלו נקלעה למצוקה ולחרפת רעב ממש. אשתו שפכה שיח ליבה בעניין והדברים הגיעו לאוזני הצדיק מפשיסחה, שהורה להביא אליו מיד את האברך.
התייצב האברך בפני רבו ושמע ממנו: החוזה מלובלין זצ"ל אמר פעם על "ויעקב איש תם", שיעקב היה גם "איש" וגם "תם". מצד אחד ידע מתי להיות "תם", אך מצד שני גם ידע מתי לעמוד על שלו במאבקיו עם עשו ולבן. והוא הדין- המשיך רבי שמחה- בכל המידות הטובות שאנו מצווים להידבק בהן. מתן צדקה הוא דבר חשוב, וגדול כוח מתנות עניים שמהפכות מידת הרוגז למידת הרחמים. אבל צריך לדעת מתי לתת וכמה לתת. וכבר הורו חז"ל: "המבזבז - אל יבזבז יותר מחומש". (כתובות ס"ז, ע"ב).

"ואלה תולדות יצחק בן אברהם אברהם הוליד את יצחק"
יצחק סבור היה תמיד שהוא אינו כלום, אלא "בן אברהם", תלה הכל רק בזכות אביו. ואברהם שוב היה חושב שלא עשה ולא פעל כלל בעבודת הבורא, ואין לו זכות מצד עצמו אלא זאת שהעמיד בן הגון "אברהם הוליד את יצחק". זה היה דרכם בקודש, שהם לא ראו עצמם כדאים בעיניהם, אלא או זכות אבותם בידם, או זכות בניהם. (אדמו"ר ר' יחיאל מאלכסנדר)

"ויעתר יצחק לנכח אשתו"
אומר רבי לוי יצחק, בעל "קדושת הלוי": יצחק חשב שזכותה של רבקה גדולה מזכותו שלו. שכן, הינתקותה ממשפחתה וממולדתה ודבקותה בבית אברהם ובו, הוא ניסיון מתמשך. ואילו הניסיון שלו – העקדה – היה חד פעמי. על כן התפלל "לנוכח אשתו" – שתעמוד להם זכותה.

"ותאמר אם כן למה זה אנכי"
אומר רבי שלמה קלוגר: כשחשה רבקה שפרי בטנה מפרכס לצאת בשעה שהיא חולפת על פתחי עבודה זרה, באה בטרוניה כלפי מעלה ושאלה: "אם כן", בשביל ללדת ליצחק בן לעבודה זרה: "למה זה אנכי"? לשם מה טרח אברהם ושלח להביא אותי ממרחקים? בשביל בן כזה, יכול היה אברהם לקחת ליצחק בנו גם אשה כנענית.

"ויתרוצצו הבנים בקרבה"
כשהיתה עוברת על פתחי תורה של שם ועבר, יעקב רץ ומפרכס לצאת, עוברת על פתחי ע"ז, עשו מפרכס לצאת (רש"י).
ומדוע רצה יעקב לצאת כשעברה על פתחי תורה, הרי ילד במעי אמו "מלמדין אותו כל התורה כולה" (נדה ל) ומדוע העדיף בית מדרשו של שם ועבר?
אלא שקשה לצדיק להיות בכפיפה אחת עם עשו, אפילו כשהוא לומד מפי מלאך. (ר' בונם מפשיסחא)

"ויתרוצצו הבנים בקרבה" 
ידועים דברי המדרש שמספר שרבקה עברה ליד בתי מדרשיות רצה העובר לצאת וכן כשעברה ליד בתי ע"ז ועל זה אמרה למה זה אנוכי לכאורה קשה מדוע יעקב רצה לצאת ליד פתחי בתי מדרשיות הא מבואר בגמ' במסכנידה דף ל. שהתינוק נמצא במעי אמו בא מלאך ומלמדו כל התורה כולה וא"כ למה רצה לצאת?
מתרץ הגר"ש שקאפ זצ"ל שיעקב אבינו רצה לצאת וללמוד לבד ולעמול על התורה ולא לקבל הכל כמתנת חינם ולעמל התורה רץ ...

"ותקח רבקה את בגדי עשו...ותלבש את יעקב"
אומר רבי יצחק מאיר מגור: יעקב אבינו נתברך על ידי יצחק, בהיותו לבוש בבגדי עשו. להורות לדורות הבאים, שגם כאשר יהודים מחליפים את לבושם היהודי בבגדי עשו ונראים כגויים, גם אז הם ראויים לברכה.

"ויקרא יצחק אל יעקב ויברך אתו ויאמר לו לא תקח אשה מבנות כנען"
אומר ה"חפץ חיים": כאשר אדם מבקש להשפיע על ילדיו ללכת בדרך טובים, ולמנוע אותם מללכת בדרך חטאים, ינהג כמו שנהג יצחק, בנועם ובברכות ולא יעשה זאת ברוגזה ובכעס. תחילה: "ויברך אותו", אחר כך פנה אליו בבקשה: "לא תקח אשה מבנות כנען". אחר כך חזר והרעיף עליו אהבה וברכות: "ואל שדי יברך אותך ויפרך וירבך".

"ותלך לדרוש את ה' "
מה תהא בסופה (רש"י)
הנה כל ימי חיי האדם, היצר נלחם בתוכו. ורבקה סבורה היתה כי בריה אחת היא בבטנה אלא שהיא נלחמת ביצר, לכן פעם היא כך ופעם כך. הלכה לדרוש "מה תהא בסופה", מי יגבור על מי בסוף המאבק, מי יהיה אחרון המנצח ככתוב: "והיה עקב תשמעון" הכל הולך אחרי העקב, הסוף. אולם נאמר לה: שני גוים בבטנך. אחד צדיק מתחילתו ועד סופו והשני רשע מעיקרו. (ר' בונם מפשיסחא)

"ורב יעבוד צעיר"
הדברים הלוו לא נאמרו לה כנבואה בלבד אלא גם כתרופה להקל על מכאוביה. כי לפי חז"ל (מדרש הגדול) "היו עולין ויורדין במעיה כגלי הים, זה אומר אני יוצא תחילה וזה אומר אני יוצא תחילה". כיוון ששמעו "ורב עבוד צעיר", לא רצה אף אחד לצאת תחילה, ונחו. וע"י כך הוקל לה לרבקה. (ר' י"ח זוננפלד)

"ויאהב יצחק את עשו"
עשו לא היה היה איכר מגושם, הלובש חולצה מצורית, הולך יחף ורועה חזירים. עשו היה מגדל זקן ופיאות, מנהיג עדה ומשמיע תורה בסעודה שלישית, אלא שחלק יעקב, צדיק הדור וסירב להכנע לו. (ר' מ"מ מקוצק)

"הקל קול יעקב והידים ידי עשו" 
בזמן שקולו של יעקב מצוי בבתי כנסיות אין הידים ידי עשו שולטות (ב"ר, ס"ה)
מקשים איך דבר זה משתמע מן הכתוב, הרי הפשט הפשוט הוא שהידים ידי עשו אף שהקל קול יעקב?
ואפשר לומר בכוונת המדרש, שיצחק אמר את הדברים האלה בתמייה, בסימן שאלה, הקול קול יעקב והידים ידי עשו - יעקב יתפלל, ילמד תורה ועשו יכה? זה לא יתכן. (אבני האזל)

"וישב יצחק ויחפור את בארות המים אשר חפרו"
אחרי פטירתו של האדמו"ר ר' מנחם מנדל מווארקה, הכתירו חסידיו את בנו, ר' בונם האדמו"ר מאוטבוצק – ווארקה. קודם להכתרה, נסע ר' בונם לאדמו"ר ר' יעקב מרדזימין, שיסמוך ידיו עליו. ברדזמין לא הסבירו לו פנים, והוא עמד בתור כמו כל החסידים ומבקשי הברכות.כאשר נכנס לחדרו של האדמו"ר מרדזמין והעלה בקשתו לברכה, שאלו המארח: את הסבא הכרנו, מהאבא שמענו, ואתה מה?ענה לו ר' בונם מאוטבוצק בחריפות: אצל אברהם אבינו מצינו חפירות באר, אצל יצחק גם כן, אולם אצל יעקב לא מצינו חפירת בארות, מהטעם שאברהם ויצחק חפרו בארות מים חיים, ואז כבר יכול הנכד-הבן לשאוב בקלות ישר מן המעיין.מיד הושיט לו הרבי מרדזמין את ידו ואמר: "שלום עליכם הרבי מווארקה".אחר כך נענה ואמר: ואנו דורשים כך. אברהם חפר בארות חדשות, יצחק חפר בארות חדשות, יעקב אמר: בארות חדשות אין בכוחי לחפור – אשמור לפחות על הבארות שחפרו אבותי, שלא ייסתמו מעצמן ושלא יסתמו אותם פלישתים בעפר....("שארית מנחם")


פרשת ויצא  

"ויצא יעקב מבאר שבע וילך חרנה" (כ"ח, י) 
פרשה זו מתחילה במלים: "ויצא יעקב מבאר שבע" (כ"ח, י). ואילו בהפטרה לפרשתנו נאמר: "ויברח יעקב שדה-ארם" (הושע י"ב, י"ג). 
שינוי-לשון זה שבין התורה להפטרה מוסבר בדרך הבאה: עקב עזב את בית אביו משתי סיבות: א) מחמת מצוות כיבוד אב, לאחר שנצטווה על-ידו: "קום לך פדנה ארם...ויקח לך משם אישה..." (כ"ח, ב); מפחד עשיו אחיו, שאיים להרגו (כ"ז, מ"א). 
הנביא הושע מוסר לנו את הנימוק האנושי-הטבעי, המובן לקורא ולשומע: יעקב ברך מאיומי אחיו הרשע, שהרי הכירו מקרוב וידע שהוא מסוגל לבצע את האיום שזמן כלפיו. אולם התורה באה להדגיש לנו, שיעקב התמים התגבר על תחושת-הפחד הטבעית שקיננה בו, נוכח דברי האיום של עשיו אחיו, כדי לקיים מצוות כיבוד אב בטהרתה ובשלמותה.

"ויצא יעקב מבאר שבע וילך חרנה" (כ"ח, י) 
על פסוק זה שבפתח הפרשה מעיר רש"י: לא היה צריך לכתוב אלא "וילך יעקב חרנה", ולמה הזכיר יציאתו? אלא מגיד, שיציאת צדיק מן המקום עושה רושם. שבזמן שהצדיק בעיר - הוא הודה, הוא זיווה, הוא הדרה; יצא משם - פנה הודה, פנה זיווה, פנה הדרה. 
הגאון רבי יוסף דוב סולובייציק מבריסק, בעל "בית הלוי", מסביר את כפל-הלשון בתחילת הפרשה בדרך הבאה: כשאדם עובר ממקום למקום, הוא עושה זאת מאחת הסיבות הבאות: א) הוא מחליט לעזוב את מקום-מגוריו, מנימוק זה או אחר; ב) הוא משתוקק להגיע למקום החדש. 
במקרה של הליכת יעקב לחרן נצטרפו שתי המטרות הבאות: לברוח מעשיו הזומם להרגו, ולהגיע לחרן כדי להקים לו משפחה הראויה לו. לגבי רבקה פעלה בעיקר המטרה הראשונה: להרחיק את בנה האהוב מפגיעת עשיו; ואילו יצחק חשב על המטרה השנייה, שיעקב בנו יישא לו אישה הראויה למשפחת אברהם. מטרה כפולה זו של יעקב מרומזת בכפל-הלשון בפתח פרשתנו: "ויצא יעקב מבאר שבע, וילך חרנה".

"ויצא יעקב מבאר שבע וילך חרנה" (כ"ח, י) 
כשיצא יעקב באר שבע, רדף אליפז (בן עשיו) אחר יעקב להרגו במצוות אביו. כשהשיגו, ישב על-ידו בריחוק ארבע אמות והתחיל לבכות. 
אמר לו יעקב: למה אתה בוכה? 
אמר לו אליפז: אבי גזר עלי להרגך, וחייב אני לקיים מצוות אבי. ועד, שנשבע לכרות את ראשי, אם לא אביא את ראשך. ואני אי אפשי (איני רוצה) להרגך, כי אתה רבי שלימדתני תורה, ואיני יודע מה אעשה. אמר לו יעקב: טול כל מה שיש לי, ועל-ידי זה תקיים מצוות אביך, שהעני חשוב כמת. ולעניין הראש (ראשי הכרות, שאביך ציווה להביא לו) תאמר לו, שפגע בך ארי וזרקת אותו (והשלכת את הראש לארי) להציל את נפשך. ונתרצה לו אליפז בזה, ונטל כל אשר לו וחזר למקומו.

"ויצא יעקב מבאר שבע וילך חרנה" (כ"ח, י) 
זו אחת מארבע קפיצות שקפצה הארץ. אחת בימי אברהם (כשרדף אחרי ארבעת המלכים ששבו את לוט), שנאמר: "ויחלק עליהם לילה" (י"ד, ט"ו). אחת לאליעזר (כשיצא לחרן להביא אישה ליצחק), שנאמר: "ואבוא היום אל העין" (כ"ד, מ"ב). אחת בימי דויד, שנאמר: ,בהצותו (בהילחמו) את ארם נהריים ואת ארם צובה" (תהילים ס, ב). וזאת: "ויצא יעקב מבאר שבע" (שקפצה לו הארץ בדרך מבאר שבע לחרן).

"ויפגע במקום וילן שם, כי בא השמש" (כ"ח, י"א) 
שנינו במסכת ברכות (כ"ו, ע"ב): רבי יוסי ברבי חנינא אמר: תפילות אבות תיקונם (שלוש תפילות היום נקבעו על-ידי שלושת האבות, כמפורט להלן). 
אברהם תיקן תפילת שחרית, שנאמר: "וישכם אברהם בבוקר אל המקום אשר עמד שם את פני ה" (י"ט, כ"ז); ואין "עמידה" אלא תפילה, שנאמר: "ויעמד פינחס ויפלל" (תהילים ק"ו, ל). 
יצחק תיקן תפילת מנחה, שנאמר: "ויצא יצחק לשוח בשדה לפנות ערב" (כ"ד, ס"ג); ואין "שיחה" אלא תפילה, שנאמר: "תפילה לני כי יעטף (כשמתענה ומתעטף מצער), ולפני ה ישפך שיחו" (תהילים ק"ב, א). יעקב תיקן תפילת ערבית, שנאמר: "ויפגע במקום וילן שם"; ואין "פגיעה" אלא תפילה, שנאמר: "ואתה אל תתפלל בעד העם הזה ואל תישא בעדם רינה ותפילה ואל תפגע בי" (ירמיה ז, ט"ז).
החכם הספרדי רבי יצחק אבוהב, בעל "מנורת המאור", מעיר בעניין זה: צא וראה, שהאות השנייה בשמותיהם של שלושת האבות מרמזת על התפילה המיוחסת לכל אחד מהם: 
האות השנייה בשם "אברהם" היא ב - רמז לתפילת בוקר; 
האות השנייה בשם "יצחק" היא צ - רמז לתפילת צהריים (אחר הצהריים); 
האות השנייה בשם "יעקב" היא ע - רמז לתפילת ערב 
הוסיפו על כך חכמים אחרונים: בקריאה "שמע ישראל" (דברים ו, ד) מצוי רמז, שישראל צריכים להתפלל בכל יום שחרית, מנחה וערבית (ראשי-התיבות של שלוש התפילות מצטרפים למלה "שמע"; והנוטריקון של "שמע" במהופך הוא: עול מלכות שמים). 

"ויקח מאבני המקום וישם מראשתיו" (כ"ח, י"א) 
על כך שנינו במדרש רבה, פרשה ס"ח: רבי יהודה אמר: י"ב אבנים נטל. אמר יעקב: כך גזר הקדוש-ברוך-הוא, שהוא מעמיד י"ב שבטים. אברהם לא העמידם; יצחק לא העמידם. אם מתאחות (מתחברות) י"ב האבנים זו לזו, יודע אני שאני מעמיד י"ב שבטים. כוון שנתאחו י"ב האבנים זו לזו, ידע שהוא מעמיד י"ב שבטים. רבי נחמיה אמר: נטל ג אבנים. אמר: אברהם ייחד הקדוש-ברוך-הוא שמו עליו; יצחק ייחד הקדוש-ברוך-הוא שמו עליו. אם מתאחות שלוש האבנים זו לזו, יודע אני שהקדוש-ברוך-הוא מייחד שמו עלי. 
על דברים אלה של רבי נחמיה מעירים חכמי ישראל: המדרש שלפנינו רומז למאמרו של שמעון הצדיק בפרקי אבות (א, ב): "על שלושה דברים העולם עומד: על התורה ועל העבודה ועל גמילות חסדים". לפי זה, נטל יעקב אבינו שלוש אבני-יסוד, שהעולם עומד עליהן: תורה, עבודה וגמילות חסדים. התחילה האבנים מריבות זו עם זו; וכל אחת טענה: אני הנני העיקר בעולם, ולכן "עלי יניח צדיק ראשו!". מה עשה הקדוש-ברוך-הוא? צירף את כל שלוש האבנים לאחת ורמז בכך, שכולן צריכות להיות צמודות ומחוברות זו לזו, כי רק בצירוף שלשתן יכול האדם להגיע לשלמות נפשית בחיים. 

"ויקח מאבני המקום וישם מראשתיו" (כ"ח, י"א) 
שואלים חכמי ישראל: הכיצד יתכן, שיעקב אבינו יצא לדרך רחוקה כל כך, בלא שנטל עימו כר להניח עליו את ראשו בלילות? 
יש המסבירים זאת על-פי המדרש הבא: כשיצא יעקב מבאר שבע, רדף אחריו אליפז בן עשיו להרגו במצוות אביו. אמר לו יעקב: טול (קח) כל מה שיש בידי, ועל-ידי זה תקיים מצוות אביך, שהעני חשוב כמת. נתרצה לו אליפז ונטל כל אשר היה ליעקב. למקרה מצער זה מרמז יעקב בתפילתו, ערב הפגישה עם עשיו: "כי במקלי עברתי את הירדן" (ל"ב, י"א) - בשעה שעברתי את הירדן מזרחה, לא היה עמי לא כסף ולא זהב ולא מקנה, אלא מקלי לבדו (רש"י, שם). 
חכמים אחרונים מסבירים את העובדה, שיעקב יצא לחרן בידיים ריקות, על-פי המשנה הבאה בסוף מסכת כתובות (י"ג, י"א): "הכול מעלין לארץ ישראל, ואין הכול מוציאין". לפי הסבר זה, אמר יעקב אבינו בצאתו מבית אביו: עלי נגזר לרדת לזמן-מה מארץ הקודש לחוץ-לארץ; ואילו המיטלטלין שזכו להיות בקדושת הארץ, אין לי רשות להורידם מקדושתם ולהוציאם מאדמת הארץ...

"ויקח מאבני המקום וישם מראשתיו" (כ"ח, י"א) 
על הכתוב "ויקח מאבני המקום וישם מראשותיו" מעיר רש"י: עשאן כמין מרזב סביב לראשו...התחילו מריבות זו עם זו; זאת אומרת: עלי יניח צדיק ראשו! וזאת אומרת: עלי יניח צדיק ראשו! מיד עשאן הקדוש-ברוך-הוא אבן אחת; וזהו שנאמר: "ויקח את האבן אשר שם מראשותיו" (כ"ח, י"ח). שואל האדמו"ר רבי אברהם מרדכי מגור: לאחר שכל האבנים נעשו אבן אחת, מדוע לא רבו ביניהן לאמר: "בצד זה יניח הצדיק ראשו? ומשיב האדמו"ר: לאחר שנוצרה אחדות בין האבנים המריבות, שוב לא היתה ביניהן קנאה ושנאה ותחרות...

"ויקח מאבני המקום וישם מראשתיו" (כ"ח, י"א) 
על פסוק זה מעירים חכמי התוספות: "לפי פשוטו יש לפרש, שלקח אבן אחת מאבני המקום" (חולין צ"א, ע"ב); כי אמר יעקב חביבה עלי אבן קשה של ארץ ישראל מכרים וכסתות רכים של חוץ לארץ. על יסוד זה - מאיר הרמ"א (רבי משה איסרליש) - נוהגים חסידים ואנשי מעשה לשים אבן למראשותיהם בליל תשעה באב, כדוגמת ישראל סבא בשעה שנאלץ לצאת מגבולות הארץ. ויש הקושרים לכך מנהג קדום של אבותינו, שבשעה שנסעו לחוץ-לארץ היו נוטלים עימהם רסיס-אבן מאחד המקומות הקדושים שבארץ; והיתה זו סגולה בדוקה בעיניהם, שיזכו לשוב בשלום לארץ הקודש.

"ויצא יעקב מבאר שבע וילך חרנה"
הנה פרשה זו מלאה תוכחות ומוסר לאדם משעת לידתו עד צאתו מן העולם. פרשה זו מדברת על הנשמה בבואה לעולם, ככתוב ויצא יעקב מבאר שבע, יעקב- זו הנשמה, באר שבע- זה מקום שמשם יוצאות הנשמות לאויר העולם, שבע- על השבועה שנשבעת הנשמה לקיים את התורה ולא לעבור עליה חס-ושלום.

"ויצא יעקב מבאר שבע וילך חרנה"
"ויצא יעקב", פירש רש"י שכל זמן שהצדיק בעיר הוא הודה וזיוה, הוא הדרה של העיר. כיוון שיצא הצדיק מן העיר אז מסתלק ההוד והזיו וההדר מן העיר, וזה שכתוב 'וילך חרנה', היה צריך להיות כתוב: וירד חרנה, שהרי ידוע שארץ ישראל גבוהה מכל הארצות, אלא מכיוון שצדיק בכל מקום שהוא נמצא הוא גבוה ברוחניות, לכן אין לומר עליו לשון ירידה. אבל ברשע הענין הוא היפך מהצדיק. 'וילך חרנה'- הולך לחרון אפו של הקב"ה, הולך להילחם עם יצר הרע ורוחות רעות למיניהם.

"ויחלום והנה סולם מוצב ארצה וראשו מגיע השמימה..."
אמר רבי שמואל בר נחמן, אלו שרי אומות העולם. הקב"ה הראה ליעקב שר של בבל עולה עשרים מעלות ויורד, שר של מדי עולה חמישים ושתים מעלות ויורד, שר של יון עולה מאה מעלות ויורד ושר של אדום עולה- ולא ירד. באותה שעה פחד יעקב ואמר, שמא לזה אין ירידה? אמר לו הקב"ה: 'ואתה אל תירא עבדי יעקב ואל תחת ישראל, אפילו עולה אצלי אני מורידו', שנאמר: (בעובדיה) "אם תגביה כנשר ואם בין כוכבים שים קנך משם הורידך נאום ה". 

"וירא והנה באר בשדה והנה שם שלשה עדרי צאן רובצים עליה"
ידוע שבשעת יציאת נשמתו של האדם באים אליו שלשה מלאכים, אחד כותב, אחד מודד, והשלישי הוא מלאך המוות רחמנא ליצלן. ושם תלוי יציאת נשמת האדם כפי מעשיו. על כן ישתדל האדם בחייו בכל רגע שיש נשמת חיים באפו לעשות רצון בוראו. ומה שהאדם עושה לעצמו עושה.

"והאבן גדולה על פי הבאר ונאספו שמה כל העדרים וגללו את האבן מעל פי הבאר והשקו את הצאן"
זהו רמז על החכמים והדרשנים הנמצאים בכל דור ודור, ומדריכים את ישראל בדרשות ומוסרים, ועומדים בתפילה ובבקשת רחמים על כל צרה שלא תבוא לעולם, ומשקים את הצאן, כלומר, את העם בדברי תורה ומסירים את האבן שבלבם- הוא היצר הרע. ויש דרשן שמכניס את היראה והאמונה בלב המון העם וזה יועיל להם למשך יומים שלשה, ויש דרשן המכניס את האמונה לבם למשך חודש ימים, אבל יש שיש בכוחו להחזיר בתשובה שלימה וגמורה את העם על ידי איזה פלאות שהוא עושה.

"ויצא יעקב מבאר שבע וילך חרנה"
ידוע מה שאמרו המפרשים: באר שבע זה ארץ ישראל, חרנה זה חוץ לארץ. באר שבע זהו בתי כנסיות ובתי מדרשות שיש להם בחינת אויר של ארץ ישראל. אבל היוצא מהם מיד יוצא לחרון אפו של הקב"ה דהיינו וילך חרנה בגלות.
אמרו חז"ל באותו יום שיצא יעקב מבאר שבע באותו יום הגיע לחרן, כמו שנאמר: "ויצא יעקב מבאר שבע" ומיד: "וילך חרנה". ואז בהיותו בחרן נזכר שעבר בהר המוריה ולא התעכב שם בתפילה על יציאתו אל הגלות וחפץ לחזור, אבל מיד שנתן לבו והתחיל לחזור, תיכף "ויפגע במקום וילן שם". כל זה מלמדנו עד כמה שהקב"ה אב רחמן מחכה ומצפה לתשובת השבים, בשעה שאדם נותן לבו לחזור בתשובה ממקום היותו, אפילו בחרן, דהיינו באויר של חוץ לארץ, חרון אפו של הקב"ה, מאותה שעה ממש הקב"ה חותר חתירה מתחת כסא כבודו לעשות רצונו ולהחזירו לבחינת אויר של ארץ ישראל, בלבד שיהיה רצונו חזק, לכך, כפי מדת רצונו של האדם למטה, כך מדת רצונו של הקב"ה למעלה, כמו שנאמר: שובו אלי ואשובה אליכם, פתחו לי פתח כחודו של מחט ואני אפתח לכם פתח כפתחו של אולם, ואין דבר העומד נגד הרצון.

"ותרא רחל כי לא ילדה ליעקב... ותאמר הנה אמתי בלהה בא אליה ותלד על ברכי ואבנה גם אנכי ממנה". יש לשאול ולהבין, מה ראו אמותינו הקדושות להכניס צרות בחייהן בידיהן ממש? (צרה- שתי נשים מאיש אחד תקראנה צרתה והוא מלשון "צר ואויב", כי על פי רוב שונאות זו לזו. [רש"י]). גם שרה אמנו וגם רחל אמנו עליהם השלום. אמרו חכמי ספרד כי אמותינו הקדושות באו ללמד אותנו לדורות סגולה נפלאה לבנים, הוא ענין הכנסת כלה, מכיוון שבימהם לא היה עם מי לקיים את המצווה הרמה הזו, לכן לא חששו על הצער והקנאה שגורמת הצרה- האשה החדשה בבית, ומפני רוב החשק למצווה קיימו זאת בעצמן עם בעליהן ברצונן הטוב.

"ויפגע במקום" - ללמדך שקפצה לו הארץ (רש"י)
יעקב אבינו זכה לקפיצת הדרך בלכתו לישא אשה, ואף אליעזר זכה בקפיצת הדרך בלכתו לקחת אשה ליצחק.
ודבר זה יש בו רמז לדורות, כי יהודים בגלות, אף אם לא תהא מזומנת להם בדרך הטבע נדוניה וגם פרנסה לאחר החתונה, אל יעכבו חלילה את נישואי בניהם ובנותיהם. כי אם יעשו מעשה ויבטחו בה' יתברך, ואפילו בדרך נס, תקפוץ להם הארץ. (בכורי אביב)

"והנה סלם מצב ארצה וראשו מגיע השמימה"
אם אדם שפל בעיני עצמו, שהוא "מוצב ארצה", אזי "וראשו מגיע השמימה" הריהו באמת אדם גדול בשמים. כפי שאומר הזהר הקדוש "מאן דהוא זעיר איהו רב". והוא זוכה לידי כך שיהיה "והנה ה' ניצב עליו" שתהא שכינה שרויה עליו, כמאמר הכתוב "אשכון את דכא" (ארוח לחיים).
וכך פירש הבעש"ט ז"ל "ה' צלך" ה' יתברך הוא לגביך כמו צלך, כשם שהצל מופיע אחריך ועושה ככל אשר אתה עושה, כך נוהגים גם בשמים כלפיך, בהתאם למעשיך עלי אדמות. אמנם זה "מוצב ארצה" אך בכל זאת "וראשן מגיע השמימה".

"והשיבותיך אל האדמה הזאת"
יעקב אבינו תיכף בלילה הראשון לעזבו את ארץ ישראל כבר הוא רואה בחלומו כי ה' ניצב עליו ומבטיח לו "והשיבותיך אל האדמה הזאת" אי אפשר לו לאף רגע לחדול מלהתגעגע לא"י. 


"ויחבק לו וינשק לו"
אבל לבסוף כאשר יעקב הלך לדרכו ולבן שב למקומו, כתוב "וינשק לבניו ולבנותיו" - ולא ליעקב, לפי שכאשר בא יעקב אל לבן חשב לבן בלבו שיש לו אבנים טובות ומרגליות מוסתרות בפיו, כמו שמביא רש"י בשם המדרש, ולכן נשק לו, אבל כאשר הלך יעקב ממנו, ידע כבר שאין לו, ועל כן לא ראה כל תועלת לנשקו ...
(חפץ חיים)

"ויאהב גם את רחל מלאה"
ניתן לפרש שיעקב אהב את רחל גם מסיבת לאה, כלומר: שע"י שלאה רימתה את יעקב ורחל לא סיפרה לו מזה - מדה טובה זו של רחל השפיעה על יעקב שיאהב אותה יותר ויותר 
(ר' שלמה קלוגר)

"וישבע יעקב בפחד אביו יצחק"
תמיד היה יצחק מורה ליעקב, להזהר מאוד משבועה, לבל ישבע שלא בשעת הצורך, לכן כאשר בא יעקב לידי הכרח להישבע, עשה זאת מתוף פחד ואימה מפני יצחק אביו.
"וישבע יעקב" אולם השבועה הייתה "בפחד יצחק אביו" מלאת פחד מפני תורת אביו. (בינה לעתים)

"וישב לבן למקומו ויעקב הלך לדרכו"
למרות שראה לבן את מעשי יעקב עדיין לא הושפע ממנו להיטיב מעשיו, אלא "וישב לבן למקומו" נשאר "לשבת" במקומו, במדרגתו הראשונה בדעות ובמדות, ולעומת זאת יעקב החזיק מעמד ולא הושפע מלבן לרעה אלא "ויעקב הלך לדרכו" התקדם והלך בדרכו- דרך ה'. 
(מבוסס על ר' מאיר שמחה מדווינסק)

"ויצא יעקב מבאר שבע"
מגיד שיציאת צדיק עושה רושם (רש"י)
הכוונה, אף כשהצדיק עזב את המקום ופנה הודו, זיוו והדרו של אותו מקום, בכל זאת רישומו של הצדיק ניכר ומכירים שהיה צדיק במקום הזה (אדמו"ר ר' מ"מ מקוסוב) 

סיפור לשבת
בשבת פרשת ויצא ישב ר' מרדכי ,הסבא קדישא מלכוביץ, ליד שולחנו ולא אמר תורה כמנהגו מדי שבת בשבתו. ישב ושתק. 
שאלו תלמידו: לשתיקה מה זו עושה?
השיב לו: מפרשת השבוע נמצאנו למדים כי אף מעיסוקיו הגשמיים של יהודי כגון אכילתו, שתייתו, משאו ומתנו, ואף מהערמומיות שלו – במידה והם נעשים לשם שמים – נוצרה תורה שלמה. כי העיסוק תורה הוא, ואמירת "תורה" לשם מה ... (ממעינות הנצח) 

"ויפגע במקום"
יעקב תקן תפלת ערבית (ברכות כו)
יש בזה רמז, שאפילו נמצא האדם בתכלית השפלות והחשכות, בבירתא עמיקתא ואחרי היותו ברום המעלות, אל יתייאש, אלא יחגור שארית כוחו ויתאמץ בתפילה. שהרי יעקב היה במצוקה גדולה וחשך העולם בעדו, והיה מתיירא שלא יפול ח"ו בג' עבירות חמורות (מדרש רבה) בכל זאת לא נבהל והייתה דעתו מיושבת עליו לתפילה (שם משמואל) 

"ויקח מאבני המקום וישם מראשותיו"
התחילו מרביות זו עם זו זאת אומרת עלי יניח צדיק את ראשו וזאת אומרת עלי יניח מיד עשאן הקב"ה אבן אחת (רש"י) 
וכי מה היתרון באיחוד כולם לאבן אחת? הרי ראשו של יעקב מונח רק על קצתה של האבן, ושוב יש מקום לריב ? אלא ללמדנו כשיש אחדות, אין קנאה ואין קטטה 
(אדמו"ר ר' אברהם מרדכי אלטר מגור) 

"ויחלום והנה סלם מצב ארצה"
ע"י החלום אפשר להכיר את האדם, שאין אדם חולם אלא מהרהורי ליבו. יעקב רואה בחלומו סולם "וראשו מגיע השמימה" "והנה ה' נצב עליו". ואילו פרעה רואה בחלומו "שבע פרות..." (ר' מאיר מפרמישלן) 

"והשיבותיך אל האדמה הזאת"
יעקב אבינו תיכף בלילה הראשון לעזבו את ארץ ישראל כבר הוא רואה בחלומו כי ה' ניצב עליו ומבטיח לו "והשיבותיך אל האדמה הזאת" אי אפשר לו לאף רגע לחדול מלהתגעגע לא"י. 

"ויקץ יעקב משנתו"
שאלו פעם רב אחד כיצד הוא מצליח כל חייו בעקביות לקום לתפילת ותיקין מדי יום ביומו?
ענה לו הרב, בשולחן ערוך, ההלכה הראשונה היא ש"יתגבר כארי לעבודת בוראו" וכיצד אוכל לענות על שאר השאלות אם לא הקפדתי על ההלכה ראשונה ... 

"וַיּאמֶר יַעֲקב לְאֶחָיו לִקְטוּ אֲבָנִים"
פירש רש"י: "הם בניו, שהיו לו אחים נגשים אליו לצרה ולמלחמה".
רבינו יהודה החסיד כותב בספר 'חסידים' (שמג) על הפסוק (תהילים קלג): "הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד", "אַחִים גַּם" עולה בגימטריא - בנים.
העיר על כך החיד"א בהגהות 'ברית עולם': שאפשר לומר שרמז בזה מוסר לאב שבניו גדולים, שלא יכביד עולו עליהם אלא יחשיבם כאחים ובזה יהיו נוחים וישבו הוא ובניו בשלוה. והביא לכך סיוע מדברי הכתוב שלפנינו, שיעקב אבינו ע"ה קרא לבניו "אַחִים" לפי שהיה מחשיב את בניו כאחיו. וכן ראוי לאב שיחשוב בניו גדולים כאלו הם אחיו ובזה יהיו שקטים ושאננים וזהו הרמז כי "אַחִים גַּם" גימטריא - בנים.

 
"מַה פִּשְׁעִי מַה חַטָּאתִי כִּי דָלַקְתָּ אַחֲרָי" ('בראשית' לא לו)
"מַה פִּשְׁעִי מַה חַטָּאתִי" מה גדול הוא חטאי "כִּי דָלַקְתָּ אַחֲרָי" בראותי כיצד אתה רץ לחפש אחר אלהיך, הרי על אחת כמה וכמה, צריך הייתי אני לרוץ ולרדוף אחרי האלוקות האמיתית. ואם איני להוט כ"כ, הרי זה חטא מצידי, למה זה לא ארדוף אחרי הטוב האמיתי, בלהט ובהתלהבות, כשם שלבן רודף אחרי ההבל והתוהו. ('מעינה של תורה')
 
"לָמָּה נַחְבֵּאתָ לִבְרֹחַ וַתִּגְנֹב אֹתִי וְלֹא הִגַּדְתָּ לִּי וָאֲשַׁלֵּחֲךָ בְּשִׂמְחָה וּבְשִׁרִים בְּתֹף וּבְכִנּוֹר" ('בראשית' לא כז)
כל ימי שהותו של יעקב בבית לבן, היה מסתיר ממנו את דרכיו, היה מבלה כל היום בשדה, חוזר לערב כהדיוט מן השוק ומדבר כאחד מקלי עולם; "הָבָה אֶת אִשְׁתִּי" ('בראשית' כט כא), עד שהיה לבן סבור, כי יעקב אינו אלא איש כערכו וכסוגו. ברם, אילו היה לבן יודע את טיבו האמיתי של יעקב, את גודל צדקותו ויראתו, אזי לא היה יכול לסבול את קרבתו ומיד היה משלחו מביתו. וזהו אשר היה טוען: "לָמָּה נַחְבֵּאתָ לִבְרֹחַ"? כאשר היית בביתי, נחבאת מפני וברחת מנגד עיני, לבל אכיר את טיבך. "וְלֹא הִגַּדְתָּ לִּי", אלמלי היית מגלה לי את מהותך, כי אז; "וָאֲשַׁלֵּחֲךָ בְּשִׂמְחָה וּבְשִׁרִים" מזמן כבר הייתי משלח אותך מביתי. ('קדושת לוי')
"וַיִּהְיוּ בְעֵינָיו כְּיָמִים אֲחָדִים בְּאַהֲבָתוֹ אֹתָהּ" ('בראשית' כט כ)
בעצם, הלא צריך להיות להיפך, שכל יום יהיה בעיניו כשנה, מחמת האהבה? ברם, רק באהבה שאדם מתכוין בה לעצמו, לשם הנאה חומרית, משתוקק הוא שהזמן יחלוף מהר. וכל יום, כשנה בעיניו. אבל כאן, האהבה רוחנית, ללא כל פניה עצמית. ולגבי אהבה כזאת, אין מקום למוקדם, או למאוחר. ושבע שנים, הן "כְּיָמִים אֲחָדִים". (הרבי מאפטא)
 
אהבה מהי?
העולם כולו, היה אומר הגר"א לאפיאן זצ"ל, שוגה בהבנת המושג אהבה. לכולם נדמה, שאהבה פירושה; תחושת נעימות הממלאת את האדם, בהמצאו בחברת מי שמוגדר אצלו כאהובו. אך אין זה נכון. אהבה אמיתית, היא זו אשר מעוררת את האדם להעניק לחברו עזרה. ולהשפיע עליו נעימות וכל טוב. המילה אהבה, נגזרת מלשון הב. מי שמוצא באהבה, מקור לסיפוק הנאתו בלבד, אינו נחשב לאוהב אמיתי.
 
עינים יפות
כתוב: "וְעֵינֵי לֵאָה רַכּוֹת" ('בראשית' כט יז). מפרש רש"י; 'שהיתה סבורה לעלות בגורלו של עשו ובכתה'. והתרגום מתרגם; 'ועיני לאה יאין'. כלומר; שעיני לאה היו נאות. ולכאורה; אשה שבוכה הרבה, אין לה עינים יפות? אלא, תלוי על מה בוכים? אם בוכים על חסרון גשמי, חומרי, שחסר לי, זה עינים מכוערות. אבל אם בוכים מסיבה רוחנית, כגון; צער על עבירות שעשינו, או לא ליפול בידי אדם רשע, זה עינים מאד יפות. כי היהדות טוענת; לא כל מה שיפה, קדוש. אלא, כל מה שקדוש, יפה. ('ברכת שמעון')
 
"וַיִּפְגַּע בַּמָּקוֹם" ('בראשית' כח יא)
'ללמדך, שקפצה לו הארץ' (רש"י)
יעקב אבינו זכה לקפיצת הדרך, בלכתו לישא אשה. גם אליעזר זכה לקפיצת הדרך, בלכתו לקחת אשה ליצחק. בדבר זה, רמז יש בו לדורות, כי יהודים בגלות, אף אם לא תהא מזומנת להם בדרך הטבע, נדוניה וגם פרנסה לאחר החתונה, אל יעכבו נשואי בניהם ובנותיהם, כי אם יעשו מעשה ויבטחו בעזרת השי"ת ואפילו בדרך נס. הארץ תקפוץ להם, עד שיוכלו למלא את רצונם. ('בכורי אביב')
 
"וְהִנֵּה סֻלָּם מֻצָּב אַרְצָה וְרֹאשׁוֹ מַגִּיעַ הַשָּׁמָיְמָה" ('בראשית' כחי ב)
אם האדם שפל בעיני עצמו כשהוא "מֻצָּב אַרְצָה", אזי; "וְרֹאשׁוֹ מַגִּיעַ הַשָּׁמָיְמָה", הריהו באמת גדול בשמים. כפי שאומר ה'זוהר הקדוש'; 'מאן דאיהו זעיר, איהו רב'. והוא זוכה לידי כך שיהיה; "וְהִנֵּה ה' נִצָּב עָלָיו" ('שם'), שתהא השכינה שרויה עליו, כמאמר הכתוב: "אֶשְׁכּוֹן אֶת דַּכָּא" ('ישעיה' נז טו) ('אורח לחיים')
 
מלוה מלכה
אומרים משמו של האדמו"ר ר' ישראל מרוז'ין: "המילה "סֻלָּם", המוזכרת בחלום יעקב, מרמזת בדרך של נוטריקון ל'סעודת מלוה מלכה'. בעונותינו הרבים, זהו; "סֻלָּם מֻצָּב אַרְצָה", שאין הבריות נזהרים כראוי במנהג זה. ופעמים מזלזלים שלא כדין בסעודת דוד מלכא משיחא. אך האמת היא, ש"וְרֹאשׁוֹ מַגִּיעַ הַשָּׁמָיְמָה", ערכו ומעלתו של מנהג זה, מגיע לגבהי מרומים. ואשרי מי שדובק בו כהלכה בכל מוצאי שבת".
 
"וַיִּיקַץ יַעֲקֹב מִשְּׁנָתוֹ וַיֹּאמֶר אָכֵן יֵשׁ ה' בַּמָּקוֹם הַזֶּה וְאָנֹכִי לֹא יָדָעְתִּי" ('בראשית' כח טז)
אצל פרעה נאמר: "וַיִּיקַץ פַּרְעֹה. וַיִּישָׁן וַיַּחֲלֹם שֵׁנִית" ('בראשית' מא ד-ה). וזהו ההבדל שבין יעקב לפרעה; יעקב, משמקיץ משנתו, מיד הריהו מזדרז אל התורה והעבודה ואומר: "אָכֵן יֵשׁ ה' בַּמָּקוֹם הַזֶּה". ואילו פרעה, משמקיץ משנתו, מיד; "וַיַּחֲלֹם שֵׁנִית", הריהו חוזר ושוכב שנית לישון. (הרבי מפרימשלן זצ"ל)
"כִּי בְּכָל כֹּחִי עָבַדְתִּי אֶת אֲבִיכֶן" ('בראשית' לא ו)
הרמב"ם ז"ל למד מן הכתוב ביעקב אבינו, את חיובי הפועל; 'כדרך שמוזהר בעה"ב שלא יגזול שכר העני ולא יעכבנו. כך העני מוזהר, שלא יגזול מלאכת בעה"ב ויבטל מעט בכאן ומעט בכאן. ומוציא כל היום במרמה. אלא, חייב לדקדק על עצמו בזמן. וכן חייב לעבוד בכל כחו' ('שכירות' יג יז).
 
"וְהָיָה זַרְעֲךָ כַּעֲפַר הָאָרֶץ וּפָרַצְתָּ יָמָּה וָקֵדְמָה וְצָפֹנָה וָנֶגְבָּה" ('בראשית' כח יד)
על פסוק זה, שנינו במדרש; 'מה עפר הארץ, מבלה את כל כלי המתכות והוא קים לעולם. כך בניך, מבלים את כל העולם והם קימים לעולם' ('ב"ר' סט ה). מעירים על מדרש זה חכמי ישראל; צאצאי יעקב, נמשלו כאן לעפר. ובמקום אחר נמשלו לכוכבים (כב יז). לומר לך: אם ישראל יהיו ענוים ושפלים כעפר, יגביהו מעלה מעלה, ככוכבי השמים. ואם יהיו יהירים וגאים ככוכבים, יונמכו ויושפלו כעפר.
כמו שהעפר, הכל דורכים עליו ורומסים אותו, אבל בסופו של דבר, הרומסים יטמנו בתוכו והוא יעלה על גבם, כך עם ישראל; כל רודפיו יכלו ויאבדו והוא ישאר לנצח, בלתי מנוצח. (הרמב"ם ב'אגרת תימן')
"הַפַּעַם יִלָּוֶה אִישִׁי אֵלַי כִּי יָלַדְתִּי לוֹ שְׁלשָׁה בָנִים" ('בראשית' כט לד)
רבי משה מקוצי, בעל הסמ"ג, מפרש את הכתוב שלפנינו בדרך הפשט; כשילדה לאה את הבן השלישי, אמרה בשמחה: "עכשיו, שאני מטופלת בשלשה ילדים, יצטרך יעקב אישי להילוות אלי ולעזור לי בגידול הילדים. שבדרך הטבע, אני מסוגלת להחזיק בזרועותי, שני ילדים בלבד. ומשנולד בני השלישי, הנני בטוחה, כי; "הַפַּעַם יִלָּוֶה אִישִׁי אֵלַי" לכל מקום. ולכן ראוי לו לרך הנולד, שיקרא שמו "לֵוִי".
 
"וַיִּשָּׂא יַעֲקֹב רַגְלָיו" ("בראשית' כט א)
מהו ביטוי זה; "וַיִּשָּׂא יַעֲקֹב רַגְלָיו", הרי לא נושאים את הרגלים על הכתף. אדרבה, הרגלים הן הנושאות את האדם. אלא, אמר רבנו אברהם בן הרמב"ם ז"ל; רעיון עמוק גלום כאן. האדם, הוא קומה שלמה, שהראש ממוקם בראשה. ובו הדעת והתבונה. ובגוף, רצונות ומאווים שונים. והשאלה היא; מי ימשול על מי?! 'הרשעים, הם ברשות לבם' ('ב"ר' לד י) הגוף ומאוויו, שולטים על הראש והשכל. ואילו 'הצדיקים, לבם ברשותם' ('שם'). והתבונה מדריכה את צעדיהם. וזהו שאמר הכתוב: "וישא יעקב רגליו", הוא שלט על הרגלים, גופו מילא את רצון התבונה. ולא להיפך.
"וַיִּשְׁמַע אֶת דִּבְרֵי בְנֵי לָבָן לֵאמֹר" ('בראשית' לא א). "וַיַּרְא יַעֲקֹב אֶת פְּנֵי לָבָן" ('בראשית' לא ב). "וַיֹּאמֶר ה' אֶל יַעֲקֹב שׁוּב אֶל אֶרֶץ אֲבוֹתֶיךָ" ('בראשית' לא ג)
כשהאומות מדברים סרה על עם ישראל, מעלילים עלינו ודוחקים את רגלינו, בבחינת; "וַיִּשְׁמַע אֶת דִּבְרֵי בְנֵי לָבָן לֵאמֹר", עדין מבליגים אנו על כ"ז, שומעים חרפתנו ואיננו משיבים; 'אינהו בדידהו ואנן בדידן'. אבל מכיון שאנו רואים את פניהם שאינם כתמול שלשום, בבחינת; "וַיַּרְא יַעֲקֹב אֶת פְּנֵי לָבָן"; כשהעומדים בראש הממשלות מראים לנו פנים זועפים, אזי, אנו מוכרחים לבקש לנו מקום מקלט. והמקלט היותר בטוח הוא; לשוב לארץ אבותינו, "שׁוּב אֶל אֶרֶץ אֲבוֹתֶיךָ". ('חפץ חיים')


"וְהִנֵּה מַלְאֲכֵי אֱלֹקִים עֹלִים וְיֹרְדִים בּוֹ" (כח יב)
רבנו הרמב"ן בפירושו על התורה הביא, מדברי חז"ל שאמרו: שהיה מראה זה כענין מראה בין הבתרים שנראה לאברהם אבינו, כי הראהו הקב"ה את ממשלת ארבע המלכויות שימלכו על ישראל במעלתם ובירידתם והבטיחו הקב"ה כי הוא יהיה עמם ובכל אשר יארע להם הוא ילך ביניהם וישמרם ויצילם מיד המלכים. 
והביא מדברי ה'פרקי דרבי אליעזר' הגדול (לה): שהראה לו הקב"ה ארבע מלכיות מושלים ואובדים, הראהו שר מלכות בבל עולה שבעים עוקים (מעלות) ויורד. והראהו שר מלכות מדי עולה חמישים ושנים עוקים ויורד. והראהו שר מלכות יון עולה מאה ושמונים עוקים ויורד. והראהו שר מלכות אדום עולה ואינו יורד! כמו שאמר הכתוב בישעיה (יד) שאומר שר של ארם: "אֶעֱלֶה עַל בָּמֳתֵי עָב אֶדַּמֶּה לְעֶלְיוֹן". מיד אמר לו יעקב: "אַךְ אֶל שְׁאוֹל תּוּרַד אֶל יַרְכְּתֵי בוֹר". אמר לו הקב"ה לשרו של ארם (עובדיה א): אף "אִם תַּגְבִּיהַּ כַּנֶּשֶׁר וְאִם בֵּין כּוֹכָבִים שִׂים קִנֶּךָ מִשָּׁם אוֹרִידְךָ נְאֻם ה' ". ויהי רצון שיתקיים במהרה בימינו "וּבָא לְצִיּוֹן גּוֹאֵל" (ישעיה נט).


"מַה נּוֹרָא הַמָּקוֹם הַזֶּה אֵין זֶה כִּי אִם בֵּית אֱלֹקִים" (כח יז)
בפסוק זה מוזכר ג' פעמים ענין תואר המקום הקדוש הזה: "מַה נּוֹרָא הַמָּקוֹם הַזֶּה אֵין זֶה כִּי אִם בֵּית אֱלֹקִים וְזֶה שַׁעַר הַשָּׁמָיִם". 
והביא על כך רבנו בחיי את דברי חז"ל במדרש רבה (סה כג): שהראהו הקב"ה את בית המקדש בנוי, חרב ובנוי. בנוי הוא מה שכתוב בתחילה: "מַה נּוֹרָא הַמָּקוֹם הַזֶּה". חרב הוא מה שכתוב לאחר מכן: "אֵין זֶה". ובנוי הוא מה שכתוב לבסוף: "וְזֶה שַׁעַר הַשָּׁמָיִם". ולפי זה רומז הכתוב רק כלפי שני בתי המקדש; הראשון והשני.
אבל, אומר רבנו בחיי שיתכן לפרש: שיש בכתוב הזה רמז לשלשה בתי המקדש והוא ממה שידוע כי מלת זה רומז לשכינה, כמו שאמר הכתוב (שמות טו): "זֶה אֵלִי וְאַנְוֵהוּ" ואמר: "מַה נּוֹרָא הַמָּקוֹם הַזֶּה", על בית המקדש הראשון ששרתה בו שכינה.
ומה שאמר הכתוב: "אֵין זֶה", הוא רומז על בית שני שלא שרתה בו השכינה כבתחילה, כמו שכתוב בנבואת חגי (א ח): "וְאֶרְצֶה בּוֹ וְאֶכָּבְדָ (וְאֶכָּבְדָה)", נכתב: "וְאֶכָּבְדָ" חסר אות ה"א, כי השכינה שהיא הה"א נחסרה משם.
ומה שאמר הכתוב: "וְזֶה שַׁעַר הַשָּׁמָיִם", בא לרמוז על הבית השלישי שיבנה במהרה בימינו, שתחזור בו העבודה והשכינה לירושלים כימי קדם. ודוקא בזה הזכיר "שָּׁמָיִם", לומר, שיהיה כולו מעשה שמים ולא בנין של אדם, כמו הראשונים שהזכיר בהם מקום ובית.
וכן מצינו שרמז משה בברכתו לבנימין שבית המקדש היה בחלקו, "יִשְׁכֹּן לָבֶטַח עָלָיו" (דברים לג) זה בית ראשון ששרתה בו שכינה שנקראת "יְדִיד ה' ".
"חֹפֵף עָלָיו כָּל הַיּוֹם", זה בית שני שלא שרתה בו שכינה. "וּבֵין כְּתֵפָיו שָׁכֵן", זה בית שלישי העתיד שתשרה בו שכינה. 
וכן תמצא עוד במסכת 'נזיר' (לב:): 'היכל ה' היכל ה' היכל ה' המה, זה מקדש ראשון מקדש שני ומקדש שלישי', שמע מינה ששני בתי מקדש יחרבו ואילו השלישי יעמוד לעולם. 

"וְזֶה שַׁעַר הַשָּׁמָיִם" (כח יז)
רבנו בחיי הביא דברי המדרש (מדרש שוח"ט צא): "וְזֶה שַׁעַר הַשָּׁמָיִם" מכאן אתה למד שהמתפלל בירושלים כאילו מתפלל לפני כסא הכבוד, ששם שער השמים פתוח לשמוע תפילתן של ישראל שנאמר: וזה שער השמים והכונה כי הוא "שַׁעַר הַשָּׁמָיִם" לעלות משם התפילות והקרבנות.
והביא על כך הרד"ל (בגליון פרדר"א לה) מהכתוב במלכים (א ח) שהתפלל שלמה על: "אֲשֶׁר יִתְפַּלְלוּ אֶל הַמָּקוֹם הַזֶּה" וכו', שיתקיים בהם (שם): "וְאַתָּה תִּשְׁמַע הַשָּׁמַיִם מְכוֹן שִׁבְתֶּךָ" ו"מְכוֹן שִׁבְתֶּךָ" הוא כסא הכבוד, כמו שכתוב בתהילים (צג): "נָכוֹן כִּסְאֲךָ מֵאָז מֵעוֹלָם אָתָּה" ואמר הכתוב עוד (ירמיה יז): "כִּסֵּא כָבוֹד מָרוֹם מֵרִאשׁוֹן מְקוֹם מִקְדָּשֵׁנוּ", לומר שכסא הכבוד מכוון כנגד מקום המקדש בירושלים. 


"וַיִּצֹק שֶׁמֶן עַל רֹאשָׁהּ" (כח יח)
ה'פענח רזא' תמה: מהיכן היה לו ליעקב את השמן, הרי כבר בא אליפז ונטל ממנו כל ממונו ולא השאיר לו אלא את המקל בלבד וכמו שאמר יעקב להלן (לב יא): "כִּי בְמַקְלִי עָבַרְתִּי אֶת הַיַּרְדֵּן הַזֶּה"?
תירוץ על כך מצינו בפרקי דר"א (לה) שהשמן ירד לו מן השמים בנס. ופי' הרד"ל: שיצא לחז"ל כן מכח הקושיא הנ"ל מהיכן היה לו שמן הלא לא נשאר לו אלא מקלו בלבד? ובהגהות 'פר אחד' כתב רמז לזה במילת שמ"ן, שהוא ראשי תיבות נס מן שמים. 
ה'פענח רזא' כתב עוד תירוץ מענין: והוא, כי מתחילה החביא יעקב אבינו שמן בתוך מקלו, בכדי שיהיה בידו למאור ללמוד תורה בדרכו ומאותו השמן יצק מעט להקריב להקב"ה. 
ומן הענין להביא כאן מה שכתב החיד"א בספרו 'שם הגדולים' (ש מו): על המהרש"ל שהיה מגזע רש"י. 'ונס נעשה לו בלילה אחד שלא היה לו להדליק כי אם נר קטן לשעור שעה והיה לומד. ומשכיה שמעתתא כמה שעות ונר"ו יאיר משיך נהוריה עידן ועידנין. והוא הדבר אשר יטמון ברמז בהקדמת ספרו 'ים של שלמה' שהראו לו מן השמים בנר מצוה'.


"וַיַּרְא וְהִנֵּה בְאֵר בַּשָּׂדֶה וְהִנֵּה שָׁם שְׁלשָׁה עֶדְרֵי צֹאן רֹבְצִים עָלֶיהָ" (כט ב)
הרמב"ן בפירושו על התורה כותב: שהאריכה התורה בספור הזה, בכדי להודיענו כי "וְקוֵֹי ה' יַחֲלִיפוּ כֹחַ" (ישעיה מ). ויראתו תתן להם עוז וגבורה, כי הרי יעקב אבינו בא מן הדרך והוא עיף ויגע ואעפ"כ גלל לבדו את האבן אשר היו צריכים לגוללה כל הרועים ושלשה עדרי צאן אשר להם רועים רבים, כולם רובצים על האדמה ואינם יכולים להניעה כלל.
והביא עוד דברי חז"ל במדרש שפירשו בזה סוד: שיש בדברים אלו רמז על העתיד לבא, כי נזדמן לו שנכנס דרך הבאר ולא נאספו כל העדרים רק שלשה מהם ובא בזמן שהאבן על פי הבאר והעדרים שומרים, להודיעו שיצליח בדרך הזה ויצא ממנו זרע זוכה לרמז הזה.
כי הבאר ירמוז לבית המקדש וג' עדרי צאן כנגד עולי שלשה רגלים: "כִּי מִן הַבְּאֵר הַהִוא יַשְׁקוּ הָעֲדָרִים", שמשם היו שואבין רוח הקדש. או שירמוז "כִּי מִצִּיּוֹן תֵּצֵא תוֹרָה וּדְבַר ה' מִירוּשָׁלַיִם" (ישעיה ב). שהתורה נמשלה למים. "וְנֶאֶסְפוּ שָׁמָּה כָל הָעֲדָרִים" (בראשית כט) באים "מִלְּבוֹא חֲמָת עַד נַחַל מִצְרַיִם" (מלכים א ח סה). "וְגָלֲלוּ אֶת הָאֶבֶן מֵעַל פִּי הַבְּאֵר וְהִשְׁקוּ", שמשם היו שואבין רוח הקדש והשיבו את האבן, שיהא מונח לרגל הבא. 


"וַיִּקְרָא לְרָחֵל וּלְלֵאָה הַשָּׂדֶה אֶל צֹאנוֹ" (לא ד)
פירש רש"י: 'לרחל תחילה ואחר כך ללאה, שהיא היתה עקרת הבית, שבשבילה נזדווג יעקב עם לבן'. 
רבנו יוסף חיים בעל ה'בן איש חי' בספרו 'תורה לשמה' (יט) נשאל: בבקשות שמזכירים בהם שם האמהות הקדושות רחל ולאה את מי יש להקדים תחילה, את רחל שהיתה עיקרה של בית, או את לאה שהיתה גדולה ממנה בשנים?
והעלה, שיש להקדים את רחל תחילה, כמו שנמצא בפסוק זה שהקדים יעקב את רחל ללאה וכמו שפירש"י הטעם. וכן מצינו לרז"ל כאשר מזכירים את האמהות מזכירים את רחל תחילה קודם לאה, בגמרא מסכת 'הוריות' (י.): 'מאן נינהו נשים באהל? שרה רבקה רחל לאה' וכן מוכח מן הפסוק בסוף 'רות' דכתיב (רות ד): "כְּרָחֵל וּכְלֵאָה אֲשֶׁר בָּנוּ". 


"רְחֵלֶיךָ וְעִזֶּיךָ לֹא שִׁכֵּלוּ וְאֵילֵי צֹאנְךָ לֹא אָכָלְתִּי" (לא לח)
המהרי"א אסאד בספרו 'יהודה יעלה' (חו"מ קמו): תמה על מאמר הכתוב, מה שבחו של יעקב אבינו בזה שלא שכלו הרחלים, הלא זה ענין טבעי התלוי בידי שמים ומה פעל בזה יעקב שיקרה כך שישתבח על זה בפני לבן, אדרבא שמא מזלו של לבן הוא שגרם שלא מתו עיזיו?
עוד כתב לתמוה על המשך הכתוב: שאמר: "וְאֵילֵי צֹאנְךָ לֹא אָכָלְתִּי" ופרש"י: "'וְאֵילֵי צֹאנְךָ" - (ב"ק סה.) מכאן אמרו: איל בן יומו קרוי איל. שאל"כ מה שבחו? אילים לא אכל!'. משמע אבל כבשים אכל, אם כן גזלן הוא. 
ותמה על כך המהרי"א אסאד מהמבואר במסכת 'ראש השנה' (ז.) שאסור לאכול בהמה תוך שמונה ימים ללידתה מדאורייתא שמא הוא נפל והרי האבות קיימו כל התורה כולה, א"כ מה חדוש שלא אכל איל בן יומו, הרי גם מהצאן של עצמו לא היה אוכל בן יומו, משום ספק שמא הוא נפל?
ותירץ על שתי השאלות הללו גם יחד: שבאמת עיקר דבריו לומר שלא גזל ממונו ולא אכל מאילי צאנו והקדים לומר: "רְחֵלֶיךָ וְעִזֶּיךָ לֹא שִׁכֵּלוּ", כלומר: שבשום פעם לא שכלו הבהמות, נמצא א"כ שהוחזקו להוליד בני קיימא ואין לחשוש שמא הולד נפל, ממילא היה יכול לאכול משל עצמו גם בן יומו, שאין לחוש שמא הוא נפל ולכך אמר: "וְאֵילֵי צֹאנְךָ לֹא אָכָלְתִּי", שלא לקח משלו כלום אף שהיה בזמן שמותר כבר לאכילה. 


"וַיֹּאמֶר יַעֲקֹב לְאֶחָיו לִקְטוּ אֲבָנִים" (לא מו)
פירש רש"י: 'הם בניו, שהיו לו אחים נגשים אליו לצרה ולמלחמה'. 
רבינו יהודה החסיד כותב בספר 'חסידים' (שמג) על הפסוק (תהילים קלג): "הִנֵּה מַה טּוֹב וּמַה נָּעִים שֶׁבֶת אַחִים גַּם יָחַד", "אַחִים גַּם" עולה בגימטריא - בנים.
העיר על כך החיד"א בהגהות 'ברית עולם': שאפשר לומר שרמז בזה מוסר לאב שבניו גדולים, שלא יכביד עולו עליהם אלא יחשיבם כאחים ובזה יהיו נוחים וישבו הוא ובניו בשלוה. והביא לכך סיוע מדברי הכתוב שלפנינו, שיעקב אבינו ע"ה קרא לבניו "אַחִים" לפי שהיה מחשיב את בניו כאחיו. וכן ראוי לאב שיחשוב בניו גדולים כאלו הם אחיו ובזה יהיו שקטים ושאננים וזהו הרמז כי "אַחִים גַּם" גימטריא - בנים.


פרשת וישלח  
 

דמיון כוזב מול הטוב האמיתי "ויאמר למה זה תשאל לשמי" (ל"ג, ל')
הגרי"ל חסמן זצ"ל קובע בספרו אור יהל" (חלק ג' עמוד ס"ג): התורה הקדושה אמת, ואמת היא מציאות, ולכן כל עיקרה של התביעה אל האדם היא "טעמו". לכשתטעמו, תראו בעצמכם "כי טוב ה"'. אכן, בלימוד התורה ובעבודה רוחנית, כל מה שאדם לומד יותר ויגע יותר, הרי הוא מרגיש מתיקות גודלה, יותר, בנוסף להתעלותו ולהתעדנותו. ולעוזב התורה נאמר "אם תעזבני יום יומים אעזבך".
בהבלי העולם – המציאות היא בדיוק הפוכה. ככל שמתרגל אדם יותר לתאוותנות, באותה מידה אינו מוצא בהם טעם וסיפוק. גם על רגעי הנאתו הקצרים נאמר "רשעים מלאי חרטות". בפנימיותו מרגיש האדם ויודע כי המה הבל אין בהם ממש. אלא שבשעה שהתאווה תוקפת אותו היא מעוררת את עיניו ומטמטמת את לבו, ולכן הוא מצייר לעצמו בדמיונו מתיקות התאוה. אחרי שמילא תאוותו ועבר מדמיון למציאות, הוא רואה בעיני שכלו את המציאות המרה. ושואל את עצמו במה נאחז? ומה הרויח? – ומתמלא חרטות.
במדרש איתא כי המלאך שנאבק עם יעקב היה שרו של עשו, הוא השטן, הוא היצר הרע. כאשר יעקב שאל לשמו, אמר לו המלאך: "למה זה תשאל לשמי". ונמצא למד שבמילים אלו השיב המלאך ליעקב על שאלתו ואמר לו ששמו הוא למה זה תשאל לשמי. ביאור הדברים: כידוע, כל שם מורה על מהות נושא השם. לפי זה נמצא שכאן אומר השר של עשו שמהות היצר הרע הוא "למה זה תשאל לשמי". דהיינו, אל תחקור ותבדוק אחרי, לפי שכל כוחו אינו אלא דמיון, הבל הוא אין בו ממש.
ודומה הדבר לאדם שרואה בלילה על הקיר כל מיני קישוטים יפים הנוצצים ע"י אורות שמטילים ממרחק צל על הכותל. כאשר הוא מתקשה להתבונן במראה הזה הוא נוטל לידו פנס ומקרבו אל הכותל כדי להאיר עליו וליהנות יותר מן המראה. אבל ראה זה פלא, מיד עם הגיעו לקירבת הכותל נעלמו כל הקישוטים והציורים, ושוב אין כאן כלום מלבד כותל אבנים פשוט.
כך הם גם תאוות העולם הזה שאין בהן אלא דמיון כוזב המתעתע באדם. כל זמן שבני אדם הולכים בחושך נהנים בהתענוגים המדומים. אבל כאשר מאיר במוחם אור ושכל, רואים הם בחוש כי שקר המה אין בהם ממש ורק הדמיון הוא זה שהוליכם שובב בדרך התאווה. העצה לזה להשתמש בשכל וממילא יחלוף הדמיון ותיראה האמת כי הבל הבלים הכל הבל ורק אחת יש לנו: "סוף דבר הכל נשמע את האלקים ירא ואת מצוותיו שמור כי זה כל האדם".

לא יעקב יאמר עוד שמך, כי-אם ישראל (בראשית ל"ב, כ"ט)
למה הוחלף שמו של יעקב? 
פרשתנו מספרת כיצד זכה יעקב אבינו לשינוי שמו מיעקב לישראל. זה היה כשנאבק עם המלאך וסירב לשלחו עד שיברכנו. ברכתו של המלאך הייתה: "לא יעקב יאמר עוד שמך כי אם ישראל, כי שרית עם אלוקים ועם אנשים ותוכל".
שני השמות הללו, יעקב וישראל, הם גם השמות של כללות העם היהודי. לפעמים נקרא העם היהודי בשם יעקב ולפעמים הוא נקרא ישראל. 
בן ועבד
מוסבר בתורת החסידות (הראה לקוטי תורה דיבור המתחיל "לא הביט" ודיבור המתחיל "מי מנה", ובכמה מקומות) , כי שני השמות יעקב וישראל מסמלים שתי דרגות כלליות של עם-ישראל. יש מצב בעם-ישראל שאז הוא מכונה 'עבד ה", וישנו מצב שבו הוא מכונה 'בן'. כשעם-ישראל הוא בדרגת 'עבד' בלבד, הוא נקרא 'יעקב', כפי שנאמר (ישעיה מ"ד, א') "ועתה שמע יעקב עבדי"; וכאשר הוא מתעלה לדרגת 'בן', הוא נקרא (שמות ד' כ"ב) 'ישראל', ככתוב: "בני בכורי ישראל".
ההבדל בין בן לעבד ברור למדי. כשבן ממלא את רצון אביו, הוא עושה זאת בשמחה, באהבה, בעונג. לעומת זאת, העבד לא תמיד רוצה למלא את ציוויי אדונו; לעיתים קרובות הוא ממלא את ציווייו רק מתוך הכרח ובתחושת חוסר ברירה.
שמחה ועונג.
שני המצבים הללו קיימים גם בעבודת-ה'. יהודי יכול ללמוד תורה, להתפלל, לקיים מצוות ולעבוד את בוראו מתוך שמחה ועונג, כמו 'בן'; והוא יכול לעשות כל זאת מתוך הכרח וחוסר ברירה, כמו 'עבד'.
וזו המעלה של 'ישראל' על 'יעקב': כשיהודי עומד בדרגת 'ישראל' הוא רץ בשמחה לעבוד את ה' ואין לו שום מלחמות פנימיות עם יצר הרע בענין זה; ואילו כשהוא נמצא בדרגת 'יעקב' פירוש הדבר הוא, שיצרו אינו מתלהב יתר על המידה מעבודת ה' ועליו להילחם עמו ולגבור עליו, ובשל כך הוא עובד לפעמים את בוראו רק מתוך קבלת עול.
לא להתייאש.
מובן מאליו, דרגת 'ישראל' היא השלמות שאליה עלינו לחתור, אולם אי-אפשר להגיע לכך מבלי לעבור תחילה את שלב ה'יעקב'. במילים אחרות: כשיהודי מתלונן שקשה לו לעבוד את ה' ושלא תמיד מתחשק לו לקיים את התורה ומצוותיה – עליו לדעת, שזה מצב טבעי של תחילת הדרך. לא בבת-אחת יכול האדם לסלק מתוכו את היצר-הרע ולהפוך את רצון ה' לרצונו-הוא.
בהתחלה (גם אם התחלה זו נמשכת שנים) יצר הרע מתנגד, נלחם, מנסה להפריע, אך כשעומדים מולו בעקביות ובעקשנות ומבלי להתייאש – מצליחים לגבור עליו ולהגיע למצב שבו חיי התורה והמצוות הופכים לעונג ולדבר שהאדם רץ אחריו בשמחה.
וזו הסיבה לכך, שגם לאחר שקיבל יעקב אבינו את השם ישראל, עדיין הוא נקרא בשם יעקב (ולא כאברהם אבינו, ששמו הקודם 'אברם' נתבטל לגמרי), שכן אף על-פי שדרגת 'ישראל' נעלית יותר, עדיין יש צורך בדרגת 'יעקב' כדי להגיע אליה.


"וישלח יעקב מלאכים לפניו אל עשו אחיו ארצה שעיר שדה אדום".
מדוע סבב הקב"ה שיצטרך יעקב לשלוח לעשיו הרשע שלוחים ודורון ושיהיה יעקב בצער גדול? והלא יעקב הוא בחיר שבאבות ומדוע לא דבר הקב"ה עם עשיו לטובת יעקב כמו שדיבר עם פרעה? עם אבימלך? ועם לבן? שאמר לו השמר לך מדבר עם יעקב מטוב עד רע? ועוד, אנו יודעים שהקב"ה חס על ממונם של ישראל וכל-שכן על ממונו של יעקב אבינו עליו-השלום שהרויח בצער גדול, כמו שכתוב הייתי ביום אכלני חורב וקרח בלילה ותדד שנתי מעיני, בפרט שלבן הרשע רצה לעקור את הכל והחליף את משכורתו עשרת מונים? ואם תרצה לומר שעשיו הרשע היה רשע יותר מכולם, שאפילו אם הקב"ה היה מדבר עמו לא היה מועיל, מדוע לא שלח לו הקב"ה נגעים רעים כדי שלא יוכל לזוז ממקומו ולא יזיק את יעקב? ועוד פליאה יש, שיעקב היו לו תמיד מלאכים המלווים אותו ובשעת הצורך נעלמו ממנו כמו שמצינו שהיתה לו מלחמה כבדה כל הלילה עם המלאך ואך אחד לא היה עמו כמו שנאמר "ויותר יעקב לבדו"?
אלא אמרו המפרשים, שכל עניני אברהם אבינו סימן לגלות מצרים ועניני יצחק סימן לגלות בבל ועניני יעקב סימן לגלות המר והארוך שאנו נמצאים בו כדי להחזירנו למוטב. והאויב הגדול והתמידי מיום שנתעברה רבקה עד ימות המשיח הוא עשיו הוא אדום. שנאמר: "ויתרוצצו הבנים בקרבה", ולא בא הקב"ה לעשיו ואמר לו השמר לך, מפני שעשיו לא בא להרוג את יעקב, אלא לדבר עמו משפטים, וכיוון שעשיו רומז לענין של הדור האחרון ואז ההסתרה גדולה, לא יתכן שיתגלה הקב"ה לטובת יעקב. 
אבל לבן רצה להרוג את יעקב ולכן בא אליו הקב"ה ואמר לו השמר לך. ועשיו שונא את ישראל, ובפרט בימות המשיח ועל זה אומר הפסוק 'ויותר יעקב לבדו' ואז תהיה האמת נעדרת, מרמז לנו שמעשיך ירחקוך ומעשיך יקרבוך. ועוד טעם למה שנשאר יעקב לבדו מחמת שהקב"ה רצה להראות גדולתו של יעקב, שיעקב לבדו נצח את המלאך. ועוד טעם שהקב"ה מתאווה לתפילתם של צדיקים. והכל רמז לדור האחרון.

"וישלח יעקב מלאכים לפניו אל עשו אחיו ארצה שעיר שדה אדום".
'וישלח יעקב...'רמז לצדיק ירא ה' שעסק בתורה וקיים מצוות ומעשים טובים ונבראו מלאכים מהמצוות שקיים, הרי ביום פטירתו הוא שולחם כדורון לפניו, ככתוב 'והלך לפניך צדקך', 'אל עשיו אחיו' , דהיינו נגד טענות היצר-הרע שמתדמה לאדם כאחיו. וכל אחד חושב שהוא אוהבו והצדיק כדי להפרד ממנו סבל בחייו צער גדול כמו שנאמר: "וירא יעקב מאוד ויצר לו". אמרו המפרשים, שיעקב היה גבור גדול מאוד, וראיה לזה ממה שאמר הכתוב ויגל את האבן מעל פי הבאר, אותה האבן שהיתה גדולה וכבדה מאוד עד שהיו נצרכים להתאסף כל הרועים ולגלול אותה, אנו רואים שנגש יעקב ויגל את האבן מעל פי הבאר, הוא לבדו גלל את אותו האבן. ועוד כתוב: 'ויעבור את מעבר יבוק', לאחר שברח מלבן וראה לפניו את הנהר, וראה שלא היה אפשרות לעבור לצד השני, נכנס לתוך המים, והעביר את כל אשר לו, משמע שיעקב היה חזק מאוד עד כדי כך שעשה עצמו גשר, והוא לבדו היה מרים בידיו את כל השוורים והפרות, הסוסים והחמורים, הגמלים, הצאן והבקר, והעביר את כל הנפשות ואת כל הרכוש והכל לבדו, ומחוץ לזה אמר המדרש שליעקב היו כמה אנשים גבורים שרבקה שלחה לפניו, מלבד גבורת בניו.
ועתה נשאלת השאלה, מאחר שכח כה חזק היה ליעקב, מדוע פחד כל-כך ואמר בתפילתו 'הצילני נא מיד אחי מיד עשיו כי ירא אנכי אותו פן יבא והכני אם על בנים'? אלא שיעקב אבינו ראה ברוח הקודש שאף אם יהרוג את עשיו לא יועיל, כי פחד יעקב אבינו לא היה מפני עשיו לבדו באותה שעה, אלא הוא חשש ממה שראה, שבקץ הימים יקומו מזרעו של עשיו לעשות רעות רבות לבניו, כמו שראינו בדורינו בלבד, גרמניה הארורה אבדה ששה מליונים מישראל באכזריות נוראה, ולא רחמו לא על זקנים, ולא על נשים וטף, והמיתום במיתות משונות ואכזריות עד מאוד רחמנא ליצלן, והיה בידי האומות להציל הרבה ולא הצילו, כי כל שבעים האומות כולם נקראים בשם עשיו וזה שאמר יעקב בתפילתו: 'פן יבא והכני אם על בנים'. וכיוון שראה יעקב את קושי חבלי משיח אז הצר לו מאוד, ובאותו רגע עמד בתפילה על בניו, לעתיד רמז לנו שכאשר יתפללו ישראל הקב"ה יקבל תפילתם ויבטל מעליהם את הגזירות הרעות, וזהו שאנו מתפללים ואומרים: 'יענך ה' ביום צרה ישגבך שם אלקי יעקב', שהוא התפלל על זה שכאשר אנו נתפלל אל ה' אז הוא יקבל את תפילתנו.

"ויותר יעקב לבדו ויאבק איש עמו עד עלות השחר"
רמז לקץ הימים, שכל האומות ישנאו את ישראל בקץ הימים, ואז ישארו ישראל לבדם בלי ששום אומה תעמוד לימינם, אז יקום אדום ויאמר, הוא לבדו ואין איש עמו, אין איש שיעזור לישראל, ועשיו באותה שעה יחשוב להפיק זממו לכלות, ולא להשאיר לישראל שריד ופליט חס-ושלום, אבל סוף-סוף יושב בשמים ישחק כי יש צדיקים וצדקניות בישראל, וירא כי לא יכול לו כי מוכרח שתקום מלכות לישראל כי כבר עלה השחר.

"ויבא יעקב שלם"
ידוע שכאשר נפגשו יעקב ועשיו חבקו אחד את השני, ונשקו אחד את השני, והיו שניהם בוכים, כל מי שהיה רואה אותם במעמד זה היה יכול לחשוב שאהבה גדולה יש ביניהם, אבל האמת הוא שעשיו גם באותה שעה היה שונא את יעקב שנאה גדולה והבכי שבכה עשיו היה עבור שנפלו שיניו ויעקב בכה כי חשש ואמר, מכיוון שהקב"ה אינו מקפח שכר כל בריה, אולי עתה הגיע העת שעשיו יקבל שכרו, ולכן חשש יעקב מזה והיה בוכה, ולזה כתוב ויבא יעקב שלם. 

בפתח פרשת "וישלח" מתואר המפגש בין יעקב לעשיו, עם שובו של יעקב לארץ לאחר שהייה של עשרים שנה בנכר. לעצם המפגש מייחדת הפרשה פחות מעשרים פסוקים (בפרק ל"ג). לעומת זאת מתוארות בהרחבה ההכנות הנעשות במחנה יעקב לקראת הפגישה הגורלית בין שני האחים (בפרק ל"ב).
לדברי הקדמונים, קיננו בלבו של יעקב חששות כבדים ערב המפגש עם אחיו. אותה שעה, נזכר, בוודאי, יעקב בדברי האיום שהשמיע עשיו לפני יותר מעשרים שנה: "יקרבו ימי אבל אבי, ואהרגה את יעקב אחי" (כ"ז, מ"א). משום כך התקין עצמו יעקב לשלושה דברים: דורון (=למשלוח מתנה לעשיו), לתפילה ולמלחמה.
דרך זו של יעקב אבינו צריכה, לדעת חז"ל, לשמש קו מנחה גם לבניו של יעקב בכל הדורות. כך שנינו במדרש רבה, שבשעה שהלך רבי יהודה הנשיא אל המלכות הנכרית, שמשלה אז בארץ (מלכות רומי), היה מעיין בפרשת "וישלח". כוונת מדרש זה היא, שרבי יהודה עיין בהתנהגותו של יעקב אבינו קודם פגישתו עם עשיו, כדי ללמוד מכך כיצד עליו לנהוג בפגישה עם המושלים הנכרים שבימיו.
ואף אנו בזמן הזה עשויים ללמוד פרק חשוב מהתנהגותו של אבי האומה, ערב המפגש הגורלי עם אחיו העוין. בראש ובראשונה עלינו לתפוס את הדרך הסלולה של ישראל בכל הדורות: להתפלל לשוכן במרומים ולבקש את עזרתו לבני עמו. יחד עם זאת עלינו להתקין עצמנו בעת ובעונה אחת "לדורון ולמלחמה". מצד אחד עלינו לעשות כל מה שאפשר כדי לפייס את צוררי ישראל במה שבידינו להעניק להם משלנו; ובאותו זמן עלינו להתכונן במלוא כוחנו לעימות המלחמתי, למקרה שהאויב יבחר את דרך המלחמה.
הפרשה משמשת אפוא דוגמא מאלפת, שסיפורי התורה אינם רק מעשים שהיו לשעתם, אלא יש בהם מוסר-השכל והנחיה לבני אברהם יצחק ויעקב בכל מקום ובכל זמן.

"וישלח יעקב מלאכים לפניו אל עשו אחיו" (ל"ב, ד') 
על פסוק זה שבפתח הפרשה מעיר רש"י על-פי המדרש: "מלאכים ממש" שלח יעקב אל עשיו אחיו. שואלים על כך חכמי ישראל: על יסוד מה הסיקו הקדמונים, שיעקב שלח לאחיו הרשע מלאכי-מעלה; שמא המלה "מלאכים" שבכתוב משמעה שליחים בני-אנוש? אלא - אומרים חכמי ישראל - אין להעלות על הדעת, שצדיק תמים כיעקב אבינו ישלח בני-תמותה בשליחות מסוכנת כל כך, שאין לחזות מראש את תוצאותיה. יעקב הנתון אותה שעה במצוקה נפשית ובחששות כבדים, לקראת הפגישה עם אחיו העוין אותו זה עשרים שנה, לא יהין לשלוח אחרים למקום סכנה, שהוא עצמו חושש מפניו. אין לך אלא להסיק, שיעקב שלח אל עשיו מלאכי-מרום, שאין כל סכנה צפויה להם מפגיעתו הרעה של אחיו הרשע.

"וישלח יעקב מלאכים לפניו אל עשו אחיו" (ל"ב, ד')
האדמו"ר רבי שמחה בונים מפשיסחה העיר על דברי רש"י כאן: בדין שלח יעקב אבינו אל עשיו מלאכים ממש. כי בשעה שיהודי נרדף על-ידי עשיו ואנשיו וזקוק לעזרה דחופה - רשאי הוא להטריח לשם הצלתו אפילו מלאכי-מרום...

"וישלח יעקב מלאכים לפניו אל עשו אחיו" (ל"ב, ד')
הצדיק רבי מאיר'ל מפרימישלן אמר פעם באזני חסידיו: שנינו בפרקי אבות (ד', י"א): "העושה מצווה אחת - קונה לו פרקליט אחד" (מלאך, המליץ טוב בעדו). יעקב אבינו שלח אפוא על עשיו מלאכים שנבראו מהמצוות שעשה, שימליצו טוב בעדו בפני עשיו ואנשיו. הוא שאומרים חכמי המדרש: "וישלח יעקב מלאכים - מלאכים ממש". כי הנוטריקון (=ראשי-התיבות) של "ממש" הוא: מלאכי ממצוות שעשה. 

"וישלח יעקב מלאכים לפניו אל עשו אחיו" (ל"ב, ד')
אמר להם יעקב למלאכים: אמרו לו לעשיו: לא נטלתי מאבי כלום, אלא בשכרי קניתי כל הללו (=כל רכושי). אם לשלום אתה מותקן (=מוכן) - אני כנגדך (=אני מוכן לשלום); ואם למלחמה - אני כנגדך (למלחמה).

"כה תאמרון לאדני לעשו" (ל"ב, ה') 
שנו רבותינו: אותה שעה שקרא יעקב לעשיו "אדוני", אמר לו הקדוש-ברוך-הוא: אתה השפלת עצמך וקראת לעשיו "אדוני" שמונה פעמים - אני אעמיד מבניו שמונה מלכים קודם לבניך (=לפני שימלכו מלכים בישראל), שנאמר: "ואלה המלכים אשר מלכו בארץ אדום, לפני מלך מלך לבני ישראל" (ל"ו, ל"א).

"עם לבן גרתי ואחר עד עתה" (ל"ב, ה') 
נשאלת השאלה: מדוע סבור יעקב, שההודעה "עם לבן גרתי", שהוא משגר לעשיו, עשויה לפייס את אחיו הזועם, הנוטר לו שנאה כבושה זה עשרים שנה? רש"י בפירושו מסיר עניין זה בשני אופנים: א) לא נעשיתי שר וחשוב, אלא גר. אינך כדאי לשנוא אותי על ברכות אביך; שברכתו "הוה גביר לאחיך" (כ"ז, כ"ט) לא נתקיימה בי. ב) "גרתי" בגימטרייא תרי"ג, כלומר: עם לבן הרשע גרתי - ותרי"ג מצוות שמרתי ולא למדתי ממעשיו הרעים. הפירוש הראשון של רש"י, לפי הפשט, מוסבר היטב בהקשר שלפנינו. לא כן ההסבר הדרשני, המעורר שאלה: מה ראה יעקב להדגיש באזני עשיו אחיו, ששמר את תרי"ג המצוות ולא למד ממעשיו הרעים של לבן? והנה פירוש זה של רש"י עשוי להתברר לנו על-פי המדרש הבא: "כה אמר עבדך יעקב: עם לבן גרתי" - לבן, שהיה רבם של רמאים, נתתיו בבית ידי (=ניצחתיו); לאותו איש (=לעשיו) - על אחת כמה וכמה! לפי מדרש זה, מבקש יעקב להרתיע את עשיו מלהילחם בו, ולכן הוא מספר לו על שהייתו הממושכת בבית לבן, שנתפרסם בערמתו הרבה. וכוון שעלה בידו להכניע אותו רמאי מפורסם - ודאי שיוכל לעמוד במאבקו עם כל אדם אחר. בדומה לכך מתקשרים כאן היטב דברי יעקב על שמירת תרי"ג המצוות בבית לבן. יעקב מנסה בכל הדרכים להרתיע את עשיו ממזימות של מאבק ומלחמה. משום כך הוא מודיעו באמצעות השליחים: עליך לדעת, שהקפדתי כל הימים בשמירת תרי"ג מצוות התורה, ולכן תעמוד לי זכות זו נגד כל אויב ומתנקם...

"עם לבן גרתי ואחר עד עתה" (ל"ב, ה') 
אמר יעקב: אף-על-פי שישבתי עם לבן, שהוא אב-הרמאים, זה עשרים שנה - יש לי שור וחמור ועושר גדול. ולמה הודיעו כל זאת? כדי שיהרהר עשיו בלבו ויאמר: יעקב לא עבר (את הירדן בדרכו לחרן) כי אם במקלו, ועשה עימו (=עם לבן) עשרים שנה; ולבן אב-הרמאים הוא, וזה נתעשר אצלו ושב בשלום - ואני איך אוכל לו?!

"ויהי לי שור וחמור, צאן ועבד ושפחה" (ל"ב, ו') 
שואל על כך רבי אברהם שמואל בנימין סופר, בעל "כתב סופר": מדוע סבור יעקב, שאם יספר לעשיו על גודל רכושו - שיש לו מקנה רב, ועבדים ושפחות - ימצא בשל כך חן בעיני אחיו הרשע, החורש נגדו מזימות-נקם ומבקש להתנכל לו עם שובו לארץ? אלא - אומר ה"כתב סופר": מאז ומתמיד מאשימים עמי-הארץ את תלמידי-החכמים, השוקדים ימים ולילות על תלמודם, במידת העצלות. לדבריהם, אוהבים לומדי התורה לחיות חיים קלים, בלא עמל ויגיעה, ולהיות סמוכים על שולחן הזולת. משום כך מדגיש יעקב בהודעתו לעשיו: עליך לדעת, שלא ישבתי בטל בשנות שהייתי בחרן, אלא עבדתי קשה כל הימים והשקעתי עמל רב ומאמצים מפרכים, עד שהגעתי לנכסים הרבים שברשותי...

"ויהי לי שור וחמור, צאן ועבד ושפחה" (ל"ב, ו') 
לכאורה תמוה הדבר, שיעקב משגר לעשיו פרטים אלה על הרכוש הרב שצבר בשנים שבהן נעדר מן הארץ. כלום עשויה הידיעה, שיעקב הוא בעל מקנה רב של צאן ובקר, עבדים ושפחות, לשכך חמתו של עשיו כלפיו? לדברי רש"י, ביקש בכך יעקב להרגיע את עשיו ולעקור מלבו את שארית השנאה, שהוא רוחש כלפיו זה עשרים שנה על זכייתו בברכות יצחק אביהם. משום כך מודיעו יעקב באמצעות המלאכים: "ויהי לי שור וחמור, צאן ועבד ושפחה"; והרי אבא ברכני: "ויתן לך האלוקים מטל השמים ומשמני הארץ" (כ"ז, כ"ח); והרכוש הרב שצברתי בחוץ-לארץ אינו "לא מן השמים ולא מן הארץ". לדברי בעל "אמרי חן", מתכוון כאן יעקב להרגיע את עשיו כלפי חששותיו בעתיד. שכן עשיו היה "איש שדה" ועסק בעבודת אדמה, בדומה ליצחק אביו. ובשוב יעקב לארץ, עלול עשיו לחשוש שיעקב מתעתד ליטול חלק מאדמותיו ולהתנחל עליהן. משום כך שולח יעקב להודיעו: "ויהי לי שור וחמור, צאן ועבד ושפחה" - עיסוקי הוא בעיקר ברעיית מקנה, ואין לו לעשיו לחשוש שאני חוזר לארץ כדי להתחרות עימו ולהצר את צעדיו...
"באנו אל אחיך, אל עשו, וגם הלך לקראתך וארבע מאות איש עמו" (ל"ב, ז') – 
רבים מן הקדמונים תוהים: לשם-מה יצא עשיו לקראת יעקב אחיו בפמליה גדולה של ארבע מאות לוחמים? הרי עשיו הכיר בוודאי את אחיו הצעיר, שהוא "איש תם, יושב אוהלים" (כ"ה, כ"ז). האמנם חשש כל כך מפני כוחו של יעקב, שדאג להכין נגדו גדוד שלם של לוחמים?
הסביר עניין זה רבי יהונתן אייבשיץ מפראג בדרך הבאה: עשיו הרשע לא רק זמם להרוג את יעקב, אלא רצה להסוות את מעשה הרצח המתוכנן מצידו כדי להישאר תמים וצדיק בעיני יצחק אביו. משום כך הכין לקראת המפגש הגורלי עם אחיו חבורה גדולה של לוחמים, כדי שיעשו בשבילו את מלאכת הרצח וגם ישמשו עדים נאמנים כלפי אביו הזקן, שידיו שלו לא שכפו את דם יעקב אחיו.

"ויירא יעקב מאד ויצר לו, ויחץ את העם..." (ל"ב ח') 
על פסוק זה שנינו בבראשית רבה: "אמר יעקב: כל השנים הללו הוא (עשיו) יושב בארץ ישראל. תאמר שהוא בא אלי מכוח ישיבת ארץ ישראל!". שואל על כך רבי שמואל מוהליבר (מראשי תנועת "חובבי-ציון" בסוף המאה הי"ט): לכאורה תמוה הדבר, שיעקב אבינו, המעיד על עצמו "עם לבן הרשע גרתי ותרי"ג מצות שמרתי" (רש"י), יפחד מפניו עשיו אחיו משום שהלה מקיים מצווה אחת, מצוות יישוב ארץ ישראל! נמצאנו אפוא למדים כאן, שמצווה יחידה זו - ישיבת ארץ ישראל - המקוימת על-ידי רשע עובר עבירה כעשיו, יכולה להיות שקולה כנגד כמה וכמה מצוות, שמקיים צדיק תמים כיעקב. על אחת כמה וכמה - המשיך רבי שמואל - שישיבת יהודי בימינו בארץ ישראל, אפילו מקל ראש במצוות אחרות, חביבה ויקרה לפני הקדוש-ברוך-הוא. ואכן, מצינו הטפה נמרצת של חז"ל לעליית כל יהודי לארץ האבות: "אמר הקדוש-ברוך-הוא: הלוואי והיו בני עמי בארץ ישראל, אף-על-פי שמטמאין אותה" (ילקוט שמעוני, איכה ג').

"ויירא יעקב מאד ויצר לו, ויחץ את העם..." (ל"ב ח') – 
חכמי ישראל תוהים על כפל-הלשון בפסוק שלפנינו: "ויירא...ויצר לו". רש"י מפרש פעמים אלה על-פי המדרש: "ויירא" - שמא ייהרג: "ויצר לו" - אם יהרוג הוא את אחרים. הנצי"ב (רבי נפתלי צבי יהודה ברלין), בפירושו "העמק דבר", קושר את שני הפעלים שבכתוב זה לזה: "ויירא יעקב מאוד" - נפל פחד בלבבו: "ויצר לו" - היה צר לו על זה שנפל פחד בלבבו.

"ויירא יעקב מאד ויצר לו, ויחץ את העם..." (ל"ב ח') – 
פירוש מעניין לפסוק שלפנינו מובא משמם של כמה מגדולי החסידות: "ויצר לו ויחץ את העם" - צר היה לו ליעקב אבינו, שנאלץ לעשות חציצה ופילוג בקרב אנשיו. כי ידע יעקב, שכל עוד מלוכדים בני ישראל ועשויים חטיבה אחת - אין יד עשיו מסוגלת לשלוט בהם. ואילו עתה, משנחלקו בניו לשני מחנות, יש מקום לחשוש מפני הבאות...

"ויירא יעקב מאד ויצר לו, ויחץ את העם..." (ל"ב ח') – 
אמר רבי חייא: לימדתך התורה דרך-ארץ (=התנהגות נאותה), שלא יהא אדם נותן את כל ממונו בזווית אחת. ממי אתה למד? מיעקב, שנאמר: "ויחץ את העם אשר אתו...לשני מחנות; ויאמר: אם יבוא עשיו אל המחנה האחת והיכהו, והיה המחנה הנשאר לפליטה" (ל"ב, ח'-ט').

"אם יבוא עשו אל המחנה האחת והכהו, והיה המחנה הנשאר לפליטה" (ל"ב, ט') – 
מעיר על כך רש"י, על-פי המדרש: יעקב התקין עצמו לשלושה דברים: לדורון, לתפילה ולמלחמה.
הוסיף כאן האדמו"ר רבי יהודה ליב מגור, בעל "שפת אמת": שלושה הדברים האלה שנקט בהם יעקב אבינו כלפי עשיו, מרומזים בפרשת "שמע", המנחה כל יהודי כיצד להגיע למדרגה גבוהה בעבודת ה': "ואהבת את ה' אלהיך בכל לבבך, ובכל נפשך, ובכל מאודך" (דברים ו', ה'). "בכל לבבך" - זה עבודה שבלב, הלא היא התפילה; "ובכל נפשך" - זו מלחמת האדם נגד היצר הרע. "ובכל מאודך" - זה הדורון (צדקה וגמילות-חסדים).

"הצילני נא מיד אחי, מיד עשו" (ל"ב, י"ב) – 
חכמי ישראל עומדים על כפל-הלשון בפסוק זה: "מיד אחי, מיד עשיו". רש"י מפרש: "מיד אחי - שאינו נוהג עמי כאח, אלא כעשיו הרשע". ויש המוצאים כאן רמז לשתי השיטות, שבהן נוקטים שונאי ישראל במלחמתם ביהודים: א) רדיפות גלויות, עד כדי נסיונות של רצח והשמדה; ב) העמדת פני ידידים ואוהבים, תוך כדי חתירה מבפנים. משום כך מבקש יעקב ערב הפגישה הגורלית עם אחיו העוין בקשה כפולה מאת ה': א) "הצילני נא מיד אחי" - הצל אותי משונאים, המעמידים בערמתם פני אח ואוהב, אולם חותרים נגדי בסתר; ב) "הצילני נא מיד עשיו" - הצל אותי משונאים, המניפים בגלוי דגל שנאת ישראל. בעניין זה אמר פעם רבי יוסף דוב סולובייצ'יק מבריסק: לא רק "מיד עשיו" - משונאים גלויים, המטילים אימה ופחד על ישראל - ירא יעקב, אלא גם "מיד אחי": מהושטת יד אח ומהתקרבות יתרה של עשיו ותורתו אל בית יעקב. במקרה הראשון - גופו של יעקב בסכנה; במקרה השני – נשמתו של יעקב בסכנה...

"ויקח מן הבא בידו מנחה לעשו אחיו" (ל"ב, י"ד) – 
שכך אמר יעקב: "כי השוחד יעוור עיני חכמים" (דברים ט"ז, י"ט) - קל-וחומר (=כל-שכן) לרשעים.
דבר אחר: חשב (יעקב) ואמר: נכסי חוץ-לארץ (=נכסים שנצברו מחוץ לארץ ישראל) אין בהם ברכה; לכך היה מבזבזם...

"ויקח את שתי נשיו...ואת אחד-עשר ילדיו" (ל"ב, כ"ג) – 
שואלים כאן חכמי המדרש: "ודינה היכן היתה?" (=מדוע אין דינה מוזכרת כאן, בדומה לשאר בני-יעקב?) ותשובתם היא: "נתנה בתיבה ונעל בפניה, שלא יתן בה עשיו עיניו" (על-פי רש"י). על מדרש זה יש מקום לשאול: מהיכן למדים חכמינו ז"ל, שדווקא דינה חסרה כאן; ולא אחד מאחד-עשר הבנים של יעקב? משיב על כך תשובה מבריקה רבי חיים מוולוז'ין משמו של הגאון רבי אליהו מווילנא: נאמר במדרש רבה, שבית-המקדש נבנה בחלקו של בנימין, משום שבן זה של יעקב היה היחידי שלא השתחווה לפני עשיו הרשע (שעדיין לא נולד באותו זמן). יוצא מכאן, שמכלל שנים-עשר הילדים של יעקב חסרה דווקא דינה בתו. שאילו היה חסר כאן אחד הבנים האחרים של יעקב, שלא עבר לפני עשיו ולא השתחווה לפניו - מפני-מה זכה בנימין, ולא אותו בן אחר, שבית-המקדש ייבנה בחלקו?...

"ויותר יעקב לבדו..." (ל"ב, כ"ה) – 
על פסוק זה שנינו במסכת חולין (צ"א, ע"ב): אמר רבי אלעזר: שנשתייר על פכים קטנים (=יעקב נשאר לבדו בצד המזרחי של נחל יבוק, משום ששכח שם כדים קטנים ובא שנית לקחתם). מכאן לצדיקים, שחביב עליהם ממונם יותר מגופם, לפי שאין פושטים ידיהם בגזל. העיר על כך רבי ישראל מסלנט, אבי תנועת המוסר בליטא: דוק בלשונם של חז"ל, שצדיקים ממונם חשוב בעיניהם יותר מגופם שלהם, אבל לא מגופם של אחרים...

"ויזרח לו השמש, כאשר עבר את פנואל" (ל"ב, ל"ב) – 
וכי השמש לו בלבד זרחה, והלא לכל העולם כולו זרחה? אמר רבי יצחק: שמש שבאה בעבורו (=ששקעה בגללו קודם הזמן, כשיצא מבאר שבע ובא לבית-אל - כ"ח, י"א), זרחה בעבורו (קודם הזמן).
דבר אחר "ויזרח לו השמש": זרחה לו לרפאותו (מן הצליעה על ירכו), אבל לאחרים לאורה. 
אמר רב הונא: היתה השמש מרפאה באבינו יעקב ומלהטת (=ושורפת) בעשיו ואלופיו; והבטיחו הקדוש-ברוך-הוא (ליעקב), שיהיה כן לעתיד לבוא (=באחרית הימים). לישראל: "וזרחה לכם, יראי שמי, שמש צדקה ומרפא בכנפיה" (מלאכי ג', כ'); ולאומות: "כי הנה היום בא בוער כתנור" (שם, י"ט).

"על כן לא יאכלו בני ישראל את גיד הנשה...עד היום הזה..." (ל"ב, ל"ג) – 
לפי פשוטו של מקרא, קיבלו בני ישראל מצוות גיד הנשה (השלישית בתרי"ג המצוות) לאות ולזיכרון על הפגיעה שנפגע יעקב אבינו בכף ירכו, כשנאבק עם שרו של עשיו ממזרח למעבר יבוק (ל"ב, כ"ג-כ"ו). לדברי רבי אהרון הלוי מברצלונה, בעל "ספר החינוך", נקבעה מצוות גיד הנשה לא רק כזכר ל"ותקע כף ירך יעקב" (ל"ב, כ"ו), אלא בעיקר כזכר ל"ויזרח לו השמש" (ל"ב, ל"ב). וכמו שמצינו ביעקב אבינו, שזרחה לו השמש לרפאותו ונושע מן הצער והייסורים שגרם לו שרו של עשיו - כן תזרח גם לנו, צאצאי יעקב, שמשו של משיח צדקנו, שירפאנו מצערנו ויגאלנו מכל צר ואויב במהרה בימינו...

"וירץ עשו לקראתו ויחבקהו, ויפל על צואריו וישקהו ויבכו" (ל"ג, ד') – 
ביקש עשיו לנשכו (=לנשוך את יעקב), ונעשה צווארו (=צוואר יעקב) של שיש. לכך נקוד "וישקהו", שלא היתה נשיקה של אמת.
"ויבכו" - למה בכו? משל למה הדבר דומה? לזאב שבא לחטוף את האיל. התחיל האיל לנגחו, נכנסו שיני הזאב בקרני האיל. זה בוכה, וזה בוכה: הזאב בוכה, שלא יכול לעשות לו כלום (בפעם הזאת); והאיל בוכה, שלא יחזור ויהרגנו (בעתיד).
אף כך עשיו ויעקב: עשיו בוכה, על שנעשה צוואר יעקב כשיש; ויעקב בוכה, שמא יחזור עשיו וינשכנו. על יעקב הכתוב אומר: "צווארך כמגדל השן" (שיר השירים ז', ה'); ועל עשיו נאמר: "שיני רשעים שיברת "(תהילים ג', ח').

"ואחר נגש יוסף ורחל וישתחוו" (ל"ג, ז') – 
כוון שקרב עשיו, דחק יוסף את אימו ועמד לפניה. אמר: שמא תתיירא (=תפחד מעשיו) ותפיל את פרי בטנה), שהיתה מעוברת בבנימין.
אמר לו הקדוש-ברוך-הוא ליוסף: אתה דחית את אימך מפני עשיו - חייך (=לשון שבועה), אין זרעו של עשיו נופל אלא בידך, שנאמר: "והיה בית יעקב אש ובית יוסף להבה ובית עשיו לקש...ולא יהיה שריד לבית עשיו" (עובדיה א', י"ח).
"ויאמר יעקב...ראיתי פניך כראת פני אלהים ותרצני" (ל"ג, י') – 
דברים אלה, משמיע יעקב באזני עשיו בעת פגישתם, מתמיהים אותנו לא מעט. ונשאלת השאלה: האם אין לראות מידה של חנופה והתרפסות מצד יעקב, הקורא לעשיו הרשע: "ראיתי פניך כראות פני אלוקים"?
והנה מצויה תשובה לתמיהה זו בדברי חז"ל, המובאים במסכת סוטה (מ"א, ע"ב): אמר רבי לוי: משל של יעקב ועשיו, למה הדבר דומה? לאדם שזימן (=שהזמין לביתו) את חבירו, והכיר בו האורח שמבקש מארחו להרגו.
אמר לו האורח: טעם תבשיל זה, שאני טועם אצלך, כתבשיל שטעמתי בבית המלך. אמר המארח: מכיר אותו המלך? פחד ולא הרגו... מדברי חז"ל כאן יוצא, שיעקב אבינו אינו מחניף חלילה לעשיו, כי אם מטיל עליו אימה ופחד בהזכרת שם "אלוקים", העומד לימינו, וכך לא יעז עשיו לפגוע בו לרעה.

"ויבא יעקב שלם..." (ל"ג, י"ח) – 
הגאון רבי משה סופר מפרשבורג, בעל "חתם סופר", מפרש את המלה "שלם" על-פי נוריקון (ראשי-תיבות). שם, לשון, מלבוש. לפי זה מציין הכתוב כאן בדרך הרמז, שחרף ניתוקו הממושך מבית-אבותיו ושהייתו בנכר בקרב עובדי אלילים, שמר יעקב בקפדנות על הדברים המייחדים את משפחתו משאר גויי הארץ.
מן הראוי לציין, שהחת"ם סופר פעם כל ימיו לצמצום השפעת הסביבה הנכרית על חיי היהודים באירופה, ובצוואתו הורה לשמור בלא פשרות על הייחוד של ישראל בשלושת התחומים הנ"ל, המשמשים תריס בפני טמיעה והתבוללות, האורבות לפתחם של יהודי התפוצות.

"ויקן את חלקת השדה..." (ל"ג, י"ט) – 
לימדתך התורה דרך-ארץ (=התנהגות נאותה ורצויה): כשיהיה אדם בא (=כשעולה אדם לארץ) מחוצה-לארץ מפורנס (=עשיר), צריך לקנות מקום (=אחוזה, נחלה) בארץ ישראל.

"אם תהיו כמנו להמל...והיינו לעם אחד" (ל"ד, ט"ו-ט"ז) – 
נשאלת השאלה: מדוע הערימו בני יעקב על אנשי שכם והשיאו להם את העצה שיימולו ויהיו כמותם? כלום לא היה לאל ידם של בני יעקב הגיבורים להכות את אנשי שכם בלא שיהיו נימולים?
השיב על כך רבי יהונתן אייבשיץ מפראג בדרך החידוד: אילו פגעו בני יעקב באנשי שכם שאינם נימולים, היה קם בעולם רעש גדול וגויים רבים היו רוגנים ורוטנים על העזת בני ישראל להשתמש באלימות כלפי עם אחר. לא כן הדבר, כשנימולו אנשי שכם ונודעו על-ידי כך כיהודים. במצב זה היו בני יעקב בטוחים, שגויי העולם לא יפצו פה ולא ינקפו אצבע על מעשיהם בשכם, כי על פגיעה ביהודים אין הגויים מגיבים...

"ויבא יעקב אל יצחק אביו, ממרא קרית הארבע, היא חברון" (ל"ה, כ"ז) – 
כמה פירש (=נפרד, התרחק) יעקב מאביו? עשרים ושתיים שנה: עשרים אצל לבן, ושתיים עשה בסוכות ובבית-אל. וכנגדן פירש יוסף ממנו (=מיעקב אבינו) עשרים ושתיים שנה (מגיל שבע-עשרה ועד גיל שלושים ותשע).
וכי (=האם) עשרים ושתיים שנה פירש יעקב מאביו; והלא שש ושלושים שנה פירש? אלא אותן ארבע-עשרה שנה שהיה מברר תלמודו בהן (=שהגה בתורה בישיבות שם ועבר) אינן מן המניין (=אינן נזקפות לחובתו של יעקב, ולכן לא נענש עליהן).

"ויקח עשו את נשיו ואת בניו...ואת כל קנינו...וילך אל ארץ מפני יעקב אחיו" (ל"ו, ו')
אמר עשיו ליעקב: נחלק כל מה שהניח לנו אבא לשני חלקים; ואני בורר (=אני בוחר ראשון את החלק שלי), שאני בכור.
מה עשה יעקב? חילק לשני חלקים: כל מה שהניח אביו לחלק אחד, ואת ארץ ישראל לחלק אחר.
מה עשה עשיו? הלך אצל ישמעאל במדבר להימלך בו (=להתייעץ איתו באיזה חלק לבחור).
אמר ישמעאל לעשיו: האמורי והכנעני בארץ, ויעקב בוטח (=סומך בתמימותו על הבטחת ה') לרשת את הארץ. אלא טול (קח) מה שהניח אביך, ואין ליעקב מאומה...
לקח עשיו כל מה שהניח אביו, וארץ ישראל ומערת המכפלה (מקום קבורת האבות והאימהות) נתן ליעקב. וכתבו כתב-עולם ביניהם (=כתבו מסמך המחייב לדורות, שלא יחזרו בהם מן ההסכם); ולקח עשיו את נשיו ואת כל אשר לו "וילך אל ארץ (=אל ארץ אחרת, היא הר שעיר) מפני יעקב אחיו". 


"הַצִּילֵנִי נָא מִיַּד אָחִי מִיַּד עֵשָׂו" ('בראשית' לב יב)
בענין זה אמר פעם ר' יוסף דב סולוביצ'יק מבריסק: "לא רק "מִיַּד עֵשָׂו" - משונאים גלויים, המטילים אימה ופחד על ישראל, ירא יעקב, אלא גם "מִיַּד אָחִי", מהושטת יד אח ומהתקרבות יתירה של עשיו ותורתו אל בית יעקב. במקרה הראשון; גופו של יעקב בסכנה. במקרה השני; נשמתו של יעקב בסכנה.
 
"וַיָּבֹא יַעֲקֹב שָׁלֵם" ('בראשית' לג יח)
הגאון ר' משה סופר מפרשבורג, בעל 'חת"ם סופר', מפרש; "שָׁלֵם" ע"פ נוטריקון (ראשי תיבות). שם, לשון, מלבוש. לפי  זה, מציין הכתוב כאן בדרך רמז, שחרף ניתוקו הממושך מבית אבותיו ושהייתו בנכר בקרב עובדי אלילים, שמר יעקב בקפדנות על הדברים המיחדים את משפחתו משאר גויי הארץ. מן הראוי לציין; שה'חת"ם סופר' פעל כל ימיו לצמצום השפעת הסביבה הנכרית, על חיי היהודים באירופה. ובצואתו; הורה לשמור ללא פשרות, על היחוד של עם ישראל בשלשת התחומים הנ"ל, המשמשים תריס בפני טמיעה והתבוללות, האורבות לפתחם של יהודי התפוצות.

"וַאֲנִי אֶתְנַהֲלָה לְאִטִּי... עַד אֲשֶׁר אָבֹא אֶל אֲדֹנִי שֵׂעִירָה" ('בראשית' לג יד)
'אמר ר' אבהו: "חזרנו על כל המקרא ולא מצאנו, שהלך יעקב אצל עשיו להר שעיר מימיו. אפשר יעקב אמיתי היה ומרמה בו?! אלא, אימתי הוא בא אצלו?! לעתיד לבוא. הה"ד: "וְעָלוּ מוֹשִׁעִים בְּהַר צִיּוֹן לִשְׁפֹּט אֶת הַר עֵשָׂו וְהָיְתָה לַה' הַמְּלוּכָה"' ('עובדיה' א כא).
כשעלה היטלר, צורר היהודים, לשלטון בגרמניה, פנה אחד מראשי הישיבה בראדין אל ה'חפץ חיים' בשאלה: "מה יהא עתה גורל אחינו בני ישראל, נוכח כונת הצורר הגרמני להכחיד, ח"ו, את עם ישראל"? "מטרה נפשעת זו, לא תוגשם לעולם", השיב ה'חפץ חיים' בקול רועם: "צוררים רבים קמו עלינו לכלותינו, אך מעולם לא עלה בידיהם לגזור כליה על עמנו בארצות פזורנו. וכבר מרומז ע"כ בתורה: "וְהָיָה הַמַּחֲנֶה הַנִּשְׁאָר לִפְלֵיטָה"" ('בראשית' לב ט). הבין השואל מתשובת ה'חפץ חיים', שאמנם קרובה הסכנה המרחפת על קהילות ישראל באירופה. והוסיף לשאול: "רבנו, באיזה קיבוץ יהודי, יקוים בימינו; "וְהָיָה הַמַּחֲנֶה הַנִּשְׁאָר לִפְלֵיטָה""? ה'חפץ חיים' הרהר מעט בעינים עצומות ואח"כ אמר: "אף זאת מפורש, בהפטרה לפרשת 'וישלח': "וּבְהַר צִיּוֹן תִּהְיֶה פְלֵיטָה... וְהָיָה בֵית יַעֲקֹב אֵשׁ וּבֵית יוֹסֵף לֶהָבָה וּבֵית עֵשָׂו לְקַשׁ וְדָלְקוּ בָהֶם וַאֲכָלוּם וְלֹא יִהְיֶה שָׂרִיד לְבֵית עֵשָׂו"" ('עובדיה' א יז-יח).
 
"וַיֹּאמֶר עֵשָׂו יֶשׁ לִי רָב" ('בראשית' לג ט) "וַיֹּאמֶר יַעֲקֹב... וְכִי יֶשׁ לִי כֹל" ('בראשית' לג י-יא)
אפשר לומר: "כי בשני הפתגמים הללו, הביעו שניהם את השקפותיהם על העוה"ז. עשיו אמר: "יֶשׁ לִי רָב", כלומר; אמנם יש לי הרבה, אבל מי שיש לו מנה רוצה מאתים. ויעקב אמר: "יֶשׁ לִי כֹל", כלומר; לא חסר לי מאומה. עשיו נתן עיניו בממון ובחמדת העולם. ויעקב הסתפק במה שיש לו. ('חפץ חיים')
 
שנים בגוף אחד
מעשה ברב איזיל חריף מסלונים, שבקר אצלו אחד הרבנים הרפורמים מארצות המערב. החלו השנים משוחחים בדברי תורה, בהלכה ובאגדה. ורבי איזיל התרשם שאורחו הוא ת"ח מובהק, אולם אינו מהדר במצוות. ואף אין בו קורטוב של יראת שמים. אמר ר' איזיל לאורח: "על הכתוב בפרשת 'וישלח': "וַיֵּאָבֵק אִישׁ עִמּוֹ" ('בראשית' לב כה) מצינו בגמרא שתי דעות; 'כעובד כוכבים נדמה לו, או כתלמיד חכם נדמה לו' ('חולין' צא). ולכאורה, יש מקום לתמוה: "כיצד הגיעו חכמינו ז"ל להציג את שרו של עשיו בשתי דמויות, השונות כ"כ זו מזו"? "אולם" המשיך ר' איזיל בחיוך: "לאחר שהכרתי אותך בשיחה הארוכה שקיימנו, נתישבה לי לגמרי התמיהה שהבעתי זה עתה. שכן אני רואה, שבגוף אחד, מצויים זה לצד זה, 'עובד כוכבים' לצד 'תלמיד חכם'. ואין האחד דוחק כלל את רעהו ממקומו".
 
"וַיִּשְׁלַח יַעֲקֹב מַלְאָכִים לְפָנָיו אֶל עֵשָׂו אָחִיו אַרְצָה שֵׂעִיר שְׂדֵה אֱדוֹם" ('בראשית' לב ד)
'מלאכים ממש' (רש"י)
המשנה אומרת; 'הרחק משכן רע ואל תתחבר לרשע' ('אבות' א ז). כי אפילו האדם המושלם ביותר, בהיותו שרוי במחיצתו של רשע, סופו ללמוד מדרכיו הרעים. לפיכך, חושש היה יעקב לשלוח בני אדם אל עשיו, פן יושפעו ממנו לרעה. ולכן שלח מלאכים. וזהו שאמר הכתוב: "וַיִּשְׁלַח יַעֲקֹב מַלְאָכִים". ולא בני אדם משום; "אֶל עֵשָׂו אָחִיו" שהוא אדם רשע. ו"אַרְצָה שֵׂעִיר שְׂדֵה אֱדוֹם", גם המקום הוא מושחת. בשליחות כזו, אין לסמוך אלא על מלאכים בלבד. ('חומת אש')
 
"עִם לָבָן גַּרְתִּי" ('בראשית' לב ה)
'ותרי"ג מצות שמרתי. ולא למדתי ממעשיו הרעים' (רש"י)
יעקב אבינו התאונן ואמר: "אמנם 'תרי"ג מצות שמרתי', אולם לא למדתי מלבן, לקיים את המצוות במידה כזו של התלהבות ומסירות, כפי שהוא עושה את 'מעשיו הרעים'. (מהר"ם שפירא זצ"ל מלובלין)
 
"כִּי יִפְגָשְׁךָ עֵשָׂו אָחִי וּשְׁאֵלְךָ לֵאמֹר לְמִי אַתָּה וְאָנָה תֵלֵךְ וּלְמִי אֵלֶּה לְפָנֶיךָ" ('בראשית' לב יח)
נאמר במשנה; 'הסתכל בשלשה דברים ואין אתה בא לידי עבירה; דע מאין באת ולאן אתה הולך ולפני מי אתה עתיד ליתן דין וחשבון' ('אבות' ג א). אם שלשת השאלות הללו באות מצד היצר הטוב, הריהן מביאות לידי יראת חטא. ברם, יש אשר היצר הרע, מציג את השאלות הללו בפני האדם, כדי להכניס בו עצבות ודאגות. ומפני זה יש ליזהר מאד. זהו שאמר יעקב: "וּשְׁאֵלְךָ לֵאמֹר". אם ישאלך עשיו: "לְמִי אַתָּה"? 'מאין באת'? "וְאָנָה תֵלֵךְ"? 'לאן אתה הולך'? 'למקום עפר רמה ותולעה'. "וּלְמִי אֵלֶּה לְפָנֶיךָ"? 'לפני מי אתה עתיד ליתן דין וחשבון' על כל מעשיך? כאשר ישאלך עשיו את כל השאלות הללו, כדי להביאך לידי עצבות ודאגה, השב תשיב לו: "לְעַבְדְּךָ לְיַעֲקֹב" ('שם' יט). אמנם אני עצמי אינני ראוי ולא עושה כלום, אולם שייך אני לכלל ישראל שהוא חשוב עד מאד. וה"מִנְחָה הִוא שְׁלוּחָה", אפילו מעט עבודה, מנחת עני, יש לה חשיבות רבה בשמים, אם היא באה מתוך מסירות נפש. כדרך שאמרו חכמנו; 'מי דרכו להביא מנחה עני, מעלה אני עליו כאילו הקריב נפשו לפני' ('מנחות' קד). ו"לַאדֹנִי לְעֵשָׂו", כיון שהעבודה מכוונת כנגד עשיו, כנגד כחו החזק של היצר הרע, הרי אפילו מעט מן העבדות חשוב בעיני השי"ת. ('חידושי הרי"ם').
 
"וַיִּוָּתֵר יַעֲקֹב לְבַדּוֹ וַיֵּאָבֵק אִישׁ עִמּוֹ" ('בראשית' לב כה)
'ר' שמואל בר נחמני אמר; "כעכו"ם נדמה לו". ור' שמואל בר אחא אמר; "כתלמיד חכם נדמה לו"' ('חולין' צא)
שני סוגים של יצר הרע הם; יש יצר הרע, שהוא מפתה פשוט את האדם לעבירות, אף כי יודע האדם שהדבר אסור, בכל זאת הוא מפתהו, לבל יתן דעתו על כך. זהו; 'כעכו"ם נדמה לו'. שהוא אומר לו פשוטות: "היה כגוי"! מאידך, יש יצר הרע אחר; המתלבש באצטלא של תלמיד חכם ומוכיח לאדם, שהעברה היא בעצם מצוה. וזהו; 'כתלמיד חכם נדמה לו'. ('אבני נזר')
 
"וַיַּרְא כִּי לֹא יָכֹל לוֹ וַיִּגַּע בְּכַף יְרֵכוֹ" ('בראשית' לב כו)
לכשרואה השר של עשיו, היצר הרע, "כִּי לֹא יָכֹל לוֹ", שאיננו יכול להתגבר על הצדיק בעצמו, כי אז "וַיִּגַּע בְּכַף יְרֵכוֹ", הריהו נטפל אל בניו יוצאי ירכו, כדי להכשילם. לפיכך מיד לאחר מכן; "וַתֵּצֵא דִינָה בַּת לֵאָה" ('שם' לג א). ('מעינה של תורה')
'משל לאתליטוס (מתאבק) שהוא עומד ומתגושש עם בנו של מלך תלה עיניו וראה את המלך עומד על גביו והרפיש עצמו לפניו. הה"ד: "וַיַּרְא כִּי לֹא יָכֹל לוֹ". א"ר לוי: "וַיַּרְא" בשכינה "כִּי לֹא יָכֹל לוֹ"' ('ב"ר' עז ג). מכאן יש ללמוד, כי בהתמודדותו כנגד היצה"ר, אף אם כחו חלש ודל, הרי השכינה עמו (כמו שאמרו חז"ל ב'סוכה' נב) ונצחונו מובטח.
 
"הַיְלָדִים אֲשֶׁר חָנַן אֱלֹקִים אֶת עַבְדֶּךָ" ('בראשית' לג ה)
מפרש רבנו אברהם בן הרמב"ם בשם אביו; "חָנַן", פירושו; מתנת חנם למי שאינו ראוי לה. ויעקב אבינו ברוב ענותנותו, ראה כל ילד שנולד לו כמתנת חנם, דורון מהקב"ה.

"עם לבן גרתי"
עם לבן גרתי, ותרי"ג מצוות שמרתי (רש"י)
תמה ר' יצחק זליג מורגנשטן, האדמו"ר מסוקולוב:
יעקב, בחיר האבות, כלום נאה לו להתפאר בזאת ששמר תורה בבית לבן ? מי ישמור אם הוא לא ישמור ?
אלא "עם לבן", פירוש: ביחד עם מעשה לבן, בתוך העובדין (מעשה) של חול "גרתי" שמרתי תרי"ג מצוות, התורה כולה.
זכיתי והכנסתי את הקדושה גם בעבודתי הפשוטה והרגילה.

"עם לבן גרתי"
ותריג מצוות שמרתי ולא למדתי ממעשיו הרעים (רש"י)
יעקב אבינו נאנח ואמר: אמנם תרי"ג מצוות שמרתי, אולם מצטער אני כי לא למדתי מלבן 
לקיים את המצוות בשלמות כזו של התלהבות ומסירות, כפי שהוא היה עושה את מעשיו הרעים.. 
(בשם מהר"ם שפירא מלובלין זצ"ל)

"וירא יעקב מאד ויצר לו ויחץ את העם"
על מה היה יעקב ירא מאד ? מדוע "ויצר לו" ?
אלא פרשו גדולי החסידות : על כי "ויחץ את העם", משום שהשתררה חציצה והתפלגות בקרב עמו, ולא מאונס. ידע יעקב כי כל עוד מלוכדים כולם יחדו, אין יד עשו יכולה לשלוט בהם, ואילו משנחלקו למחנות, יש מקום לחשוש מפניו.

"קטונתי"
ר' יוסף מדלאטיטש קרא בסדר "התרת נדרים" בערב ראש השנה "ואין אני תוהה חס ושלום על קיום המעשים הטובים שעשיתי". הפסיק לרגע, ואמר : בטח "טעות דפוס" נשתרבבה לכאן, כי מה מעשים טובים עשיתי ? הסתכל ועיין בסידור נוסף ושוב אותו הנוסח.
מיד געה בבכי מר ואמר וכי אלו מעשים טובים עשיתי ??

"מן הבא בידו מנחה לעשו"
אמר השרף הקדוש ר' מנדל מקוצק : אדם שעושה מצווה כפי שמזדמן לידו, בלי ישוב הדעת ובלא כוונה, בחפזון ובפזיזות – הרי זו "מנחה לעשו" חיזוק לסטרא אחרא.

"ויוותר יעקב לבדו"
שכח פכים קטנים וחזר עליהם (רשי)
שחזר יעקב על הפכים הקטנים מפני שכל דבר שנתנו לאדם מן השמים יש בו בחביון נפשו איזו שייכות אליהם, ולכן יש להיזהר לא לקלקל ולא לאבד את הדבר.
ומכאן מוסיף הרי"מ, מקל וחומר, למעלות ותכונות טובות שאדם מחונן בהם מן השמים, שיהא זהיר לא לקלקל ולא לאבד מהם...
(החידושי הרי"ם בשם ההאר"י זצ"ל)

"וירא יעקב מאוד ויצר לו"
יעקב נתקף בפחד מפני אחיו, אך מיד התחרט על כך וצר היה לו, הכיצד נתיירא הוא מפני משהו חוץ מה' יתברך ...

"קטנתי מכל החסדים"
ע"י החסדים שעשיתי זכיתי למידת הענוה. קטנתי – מכל החסדים, ע"י שאדם עושה חסדים לזולתו הוא נעשה קטן בעיני עצמו וזוכה למידת הענווה. (שער החסידות)

"כי ירא אנכי אותו"
מתיירא אני – אמר יעקב – על שום "אנכי אותו", ששמתי את עצמי "אותו" ואמרתי לאבי "אנכי עשו בכורך" וחוששני שמא יחשב לי הדבר לחטא. (בוצינא דנהורא)

"וישלח יעקב"
וישלח – וי שלח, כלומר יעקב שלח ממנו את ה"וי", גירש ממנו את העצבות. (אדמו"ר ר' נפתלי מרופשיץ)

"וישלח יעקב מלאכים לפניו"
מלאכים ממש (רש"י). בשעה שהיהודי נרדף ע"י עשו וצריך עזרה, הוא רשאי אפילו להטריח מלאכי מרום. (ר' בונם מפשיסחא)
בדרך הצחות: יעקב הבין, שאם ישלח את הדורון והמתנה ע"י שליחים רגילים, ע"י בני אדם, רק חלק קטן יגיע לידי עשו.
שלחם מלפניו, שילכו ממנו, כי אין לו צורך בעזרתם. הקב"ה יעזור לו בלי מלאכים. (ר' מ"מ מקוצק)



"וירא יעקב מאוד ויצר לו"
יעקב נתקף בפחד מפני אחיו, אך מיד התחרט על כך וצר היה לו, הכיצד נתיירא הוא מפני משהו חוץ מה' יתברך ...

"קטנתי מכל החסדים"
ע"י החסדים שעשיתי זכיתי למידת הענוה. קטנתי – מכל החסדים, ע"י שאדם עושה חסדים לזולתו הוא נעשה קטן בעיני עצמו וזוכה למידת הענווה. (שער החסידות)

"כי ירא אנכי אותו"
מתיירא אני – אמר יעקב – על שום "אנכי אותו", ששמתי את עצמי "אותו" ואמרתי לאבי "אנכי עשו בכורך" וחוששני שמא יחשב לי הדבר לחטא. (בוצינא דנהורא)

"ויותר יעקב לבדו"
יעקב הותיר לבניו את התקווה והחזון של "לבדו". שבכל צרות הגלות, במאבק עם עשו, ישאפו לחזון אחרית הימים שאז יהיה ה' נשגב לבדו. (ר' ברוך ממז'יבוז' )

ויבא יעקב שלם
התסיד ר' יעקב שלום מקאמינקא, היה רגיל לנסוע לבעלז לשבת פרשת וישלח, בה נאמר "ויבא יעקב שלם". פעם בערב שבת איחר לבוא, ומרן רבינו ישכר דוב זיע"א מבעלז שאל מדי פעם אם ר' יעקב כבר הגיע. לבסוף הגיע סמוך לכניסת השבת, ונחפז אל ביתו של מרן לקבל שלום. על שאלת מרן לסיבת איחורו, סיפר: "יצאנו מקאמינקא בעגלה. אחרי כמה פרסאות נשבר גלגל. המשכנו לנסוע ב'קל וחומר' ממגלשה ואופניים: באופניים יש שני גלגלים, ונוסעים. במגלשה אין כלל גלגלים, ונוסעים. קל וחומר בעגלה עם שלושה גלגלים, בוודאי אפשר לנסוע. כשעברנו עוד כמה פרסאות נשבר עוד גלגל. המשכנו לנסוע ב'קל וחומר' ממגלשה, ו'גזירה שווה' מאופניים. אחרי כמה פרסאות נשבר גלגל השלישי, ונסענו עם 'קל וחומר' ממגלשה, עד שהגענו לבעלז".
צחק מרן ואמר: "אם נסעת בקל וחומר וגזירה שווה, אינני מתפלא כבר על שאיחרת".

מעשה שכם
המגיד הגדול ממזריטש זיע"א אמר: לא לחינם רימו בני יעקב את אנשי שכם שימולו בשר ערלתם. לפי האמת לא היתה כאן רמאות כלל. אלא שמי שהוא בער ושרוי בחמריות, נדמה לו תמיד שהוא מוכן לכל דבר שבקדושה. ורק אחרי שיסיר את ערלת החמריות, אזי הוא רואה כמה הוא רחוק מן הקדושה. ולכן, בני שכם קודם שנימולו, נדמה היה להם שהם ראויים להידבק בבת יעקב. ומשום כך ציוו להם להימול, כדי שיזדככו ויראו כמה הם רחוקים מלהידבק בבית יעקב.
אמנם אחרי שנימולו בני שכם, ראו בני יעקב שזה לא הועיל, ועדיין אינם מבינים שאינם ראויים לזה, ועדיין חושקים להידבק בבת יעקב. אמרו בני יעקב: אם כן הוא, בהכרח שאין בהם חיות כלל, ולכן אינם מבינים ואינם מרגישים דבר, ואם כן למה להם חיים? ועל כן הרגום.

גיד הנשה ולומדי התורה
הגה"ק בעל דברי חיים מצאנז זיע"א ביאר 'דרך הלצה': בזוהר הקדוש מבואר, שכשנגע המלאך בכף ירך יעקב, רימז לו בכך שלא יהיו תומכי תורה, ויהיו בני תורה עניים, והעשירים לא יתנו להם די סיפוקם. אך יש לומר, שלאחר שהתחנן לו יעקב שיברכהו, והודה לו המלאך ואמר לו 'לא יעקב יאמר עוד שמך', הרי בכך חזר בו המלאך, ובישר לו שהבני תורה יהיו גדולים בחכמה ובמעשים טובים ובעלי מעשיות ממופתים שונים, עד שהעשירים יצטרכו להם, וכך יהיו המה בני התורה בעלי השררה, והעשירים יכנעו תחתיהם, וממילא לא יחסר להם כל טוב.

איך להתנהג עם היצר הרע?
הרב הקדוש ר' משה מזוועהיל זיע"א ביאר את הפסוק: "כי יפגשך עשיו אחי, ושאלך לאמור למי אתה ואנה תלך ולמי אלה לפניך. ואמרת לעבדך ליעקב, מנחה היא שלוחה לאדוני לעשיו".
'עשיו אחי' - הוא היצר הרע. כלומר, כי יפגשך היצר הרע, "ושאלך" וביקש ממך "לאמור" תורה לפני העם, אז תחשוב קודם שתפתח פיך לומר תורה לפני העם, "למי אתה" – שבאת מטיפה סרוחה, "ואנה תלך" – למקום עפר רימה ותולעה, ועוד אתה צריך לידע "ולמי אלה לפניך" – עליך לדעת שורש נשמתם של העם היושבים לפניך לשמוע התורה שלך. ואם תחשוב כל אלה, אז "ואמרת" - תאמר תורה לפני העם, אבל "ואמרת לעבדך ליעקב" – חשוב בנפשך שאתה אומר תורה לעבדך ליעקב, דהיינו לשם היצר הטוב, ולא לשם היצר הרע. ועדיין "מנחה היא שלוחה לאדוני לעשיו" – היזהר שלא תמצא לבסוף שהיתה זו מנחה ליצר הרע, שנקרא עשיו.



פרשת וישב  
 
מכירת יוסף
כרקע לפרשת מכירת יוסף מתארת התורה את השנאה, שהלכה וגברה מצד האחים כלפי אחיהם הצעיר. כמה וכמה מעשים חברו יחדיו בטיפוח שנאה זו של אחי יוסף: הוצאת דיבה רעה מצד יוסף באזני אביו על מעשי אחיו, חלומות ההתנשאות שיוסף גילה לאחיו שוב ושוב; ועוד. אך בראש ובראשונה נבעה שנאת האחים ליוסף משום האהבה היתרה שאחיהם הצעיר זכה לה מצד אביהם, ככתוב: "ויראו אחיו כי אותו אהב אביהם מכל אחיו, וישנאו אותו ולא יכלו דברו לשלום" (ל"ז, ד).
אהבה יתרה זו, שהעניק יעקב ליוסף בנו, מנומקת בכתוב במלים: "כי בן-זקונים הוא לו" (ל"ז, ג), כלומר: משום שיוסף נולד לעת זקנתו של יעקב, העתיר עליו האב הזקן אהבה מיוחדת. אולם במקרה שלפנינו נצטרפו לאהבה זו נימוקים נוספים: מסתבר, שיעקב העביר את האהבה העמוקה שרחש לרחל אל בנה הבכור יוסף, שבו ראה במידה רבה בבואה נאמנה של רעייתו המנוחה.
לדברי חז"ל, נקשרו עבותות אהבה עזים בין יעקב ליוסף משום הדימיון החיצוני שהיה בין השניים: "שהיה זיו קלסתר פניו של יוסף דומה לו". בתרגום אונקלוס מתפרש הביטוי "בן-זקונים" במשמעות רוחנית: "בן חכם". לפי זה, אהב יעקב את יוסף מכל בניו, כי יוסף הבן החכם ביותר, ולכן ראה בו יעקב ממשיך נאמן של שרשרת אבותיו הדגולים, אברהם ויצחק.

"וישב יעקב בארץ מגורי אביו, בארץ כנען" (ל"ז, א) 
על פסוק זה שנינו במדרש הגדול: ישיבת חוץ-לארץ אינה נקראת ישיבה. מוסיפים על כך חכמי ישראל: הכתוב מדגיש שתי הדגשות: א) "וישב יעקב בארץ מגורי אביו" - כדי לתקן מצוות כיבוד אב, שפגם בה בהיותו מרוחק מאביו עשרים ושתיים שנה. ב) "וישב יעקב בארץ כנען" - כדי לתקן מצוות הישיבה בארץ, שממנה היה רחוק שנים הרבה.

"וישב יעקב בארץ מגורי אביו, בארץ כנען" (ל"ז, א) 
על כתוב זה, בתחילת הפרשה שלפנינו, אומרים חכמי המדרש: "וישב" - ביקש יעקב לישב בשלווה, קפץ עליו רוגזו של יוסף. דורשי רשומות מצאו סמך לדברי מדרש זה על-פי הנוטריקון (ראשי תיבות) של פתיחת הפרשה: "וישב יעקב" - 
ויבקש-יעקב-שבת-בשלווה, 
יוסף-עליו-קפץ-ברוגזו...

"וישב יעקב בארץ מגורי אביו, בארץ כנען" (ל"ז, א) 
הצדיק רבי שניאור זלמן מלאדי העיר על לשון הכתוב שלפנינו: לא במקרה משתמשת התורה בלשון "מגורי אביו"; כי למלה "מגורים" משמעות משולשת: א) לשון דירה ומקום מושב; ב) לשון מגור ופחד; ג) לשון גרות וזרות. מאז גלו ישראל מארץ האבות, משמשות ארצות הגויים בשביל המוני היהודים מקום דירה ומגורים. עם זאת גלוי וידוע לכול, שמגורים אלה אינם בטוחים כלל לאחינו בני ישראל, אלא הם כרוכים במגור ופחד מן השכנים הנכרים ובתחושה בלתי פוסקת של גרות וזרות. רק במקום אחד, בארץ נחלת אבותינו, משתחרר היהודי מתחושת המגור והגרות; והוא חש בכל רמ"ח איבריו, שמכאן הוא מקום מגוריו הקבוע.

"וישב יעקב בארץ מגורי אביו, בארץ כנען" (ל"ז, א) 
נשאלת השאלה: מה מלמדנו הכתוב, המדגיש בסוף פסוק זה, שיעקב ישב "בארץ כנען"? כלום לא ידענו מכבר, שארץ מגורי אביו יצחק היתה ארץ כנען? אלא - אומרים חכמי ישראל - בציון המלים "בארץ כנען" בא הכתוב להורות לנו, שאין דבר העומד בפני מצוות ישיבת ארץ ישראל. ובל יאמר אדם: טובה ישיבתי בגולה, במקום תורה, מלעלות לארץ שיש בה תופעות של "כנעניות" והתרחקות ממסורת אבות. ועל כך כבר אמרו חז"ל בסוף מסכת כתובות (ק"י, ע"ב): "לעולם (תמיד) ידור אדם בארץ ישראל, אפילו בעיר שרובה עובדי-כוכבים; ואל ידור בחוצה-לארץ, ואפילו בעיר שרובה ישראל. שכל הדר בארץ ישראל דומה כפי שיש לו אלוה, וכל הדר בחוצה-לארץ דומה כפי שיש לו אלוה. בפסוק שלפנינו מציין אפוא הכתוב, שיעקב בא לשבת "בארץ כנען" - שהיתה מלאה עובדי-כוכבים - משום שהיתה זו "ארץ מגורי אביו", היעודה לזרעו אחריו. וכבר גילה יעקב את דעתו על חשיבות הישיבה בארץ, כשנשא תפילה לה בשעה שנאלץ לנטוש לזמן-מה את גבולות ארץ אבותיו: "ושבתי בשלום אל בית אבי - והיה ה לי לאלהים" (כ"ח, "א). בכך יש משום קביעה לדורות, שרק בארץ האבות אפשר לעבוד את ה בשלמות ולהיות תמים עם ה.


"אלה תלדות יעקב יוסף..." (ל"ז, ב) 
הצדיק רבי מנחם מנדיל מרימנוב השמיע פעם באזני חסידיו: כל אדם מישראל נקרא בשם "יעקב", ועל כל אחד ואחד אומרת התורה: "אלה תולדות יעקב"; ומה הן ה"תולדות"? "יוסף" - שלא יעמוד במקום אחד, אלא יוסיף בהתמדה תורה ומצוות ומעשים טובים, וילך מחיל אל חיל בעבודת ה. כי עמידה במקום אחד היא נסיגה; ובמקום שאין עלייה והתמקדות, שם יש ירידה...

"ויבא יוסף את דבתם רעה אל אביהם" (ל"ז, ב) 
נתגלגלו הדברים ובני ישראל נשתעבדו למצרים. ואילו יהודה, שקרא באזני אחיו: "מה בצע כי נהרוג את אחינו?" (ל"ז, כ"ח) - אף-על-פי שחטא אחרי-כן בתמר כלתו - נתגלגל הדבר ויצא מחטאו מלך המשיח. מכאן נמצאנו למדים, שגילויי שנאה - אפילו הם אמיתיים ומוצדקים - מביאים פורענות לעולם; ואילו גילויי אהבה ורחמים סופם להביא גאולה לעולם...

"ויבא יוסף את דבתם רעה אל אביהם" (ל"ז, ב) 
מה אמר לו יוסף? רבותינו אומרים: אמר לאביו: אחי נוהגים בבני בלהה וזלפה מנהג עבדם וקורין אותם עבדים, ואני נוהג בהם מנהג אחווה, שנאמר: "והוא נער את בני בלהה ואת בני זלפה" (ל"ז, ה). אמר לו הקדוש-ברוך-הוא: חייך (לשון שבועה), בו בדבר תלקה, שנאמר: "לעבד נמכר יוסף" (תהילים ק"ה, י"ז). רבי יהודה אומר: אמר לו יוסף לאביו: אחי אוכלים אבר מן החי. אמר לו הקדוש-ברוך-הוא: אפילו בשעת קלקלה (השחתה ומעשה חטא; הכוונה למכירת יוסף) לא יעשו אלא בשחיטה, שנאמר: "וישחטו שעיר עזים ויטבלו את הכותונת בדם" (ל"ז, ל"א). רבי יוסי אומר: יוסף היה אומר לאביו, שהיו אחיו נותנים עיניהם בבנות הארץ. אמר לו הקדוש-ברוך-הוא: חייך, בו בדבר אתה תלקה; הרי אדונתך (גברתך, אשת פוטיפר) נותנת עיניה בך, שנאמר: "ותישא אשת אדוניו את עיניה אל יוסף" (ל"ט, ז).


"וישראל אהב את יוסף מכל בניו, כי בן-זקונים הוא לו" 
תרגום אונקלוס מפרש "בן זקונים": "בר חכים" (בן חכם); ולפי זה מלמדנו כאן הכתוב, שיעקב מסר ליוסף את כל התורה שלמד בבית-המדרש של שם ועבר (השווה רש"י).
מעיר על כך רבנו יעקב בן אשר, "בעל הטורים": אותיות "זקנים" מרמזות לחמישה מששת סדרי המשנה: ז - זרעים; ק - קדשים; נ - נשים; י - "ישועות" (כינוי לסדר נזיקין - שבת ל"א, ע"א); מ - מועד (וכאשר כותבים "זקונים" בכתיב מלא, מרמזת הו"ו על השישי בסדרי המשנה, סדר "טהרות"). נמצאנו אפוא למדים בדרך הרמז, שיעקב למד עם יוסף בנו כל התורה כולה...

"וישנאו אתו ולא יכלו דברו לשלם" (ל"ז, ד) 
על פסוק זה העיר פעם רבי יהונתן אייבשיץ: עיקר הצרה כאן היתה, ש"לא יכלו דברו לשלום". שאילו נדברו האחים עם יוסף, היו מוצאים דרך לשיכוך השנאה. והוסיף רבי יהונתן: זוהי בעצם הגדולה בכל מחלוקת הפורצת בקרב אנשים, שאין איש נדבר עם רעהו ואין צד אחד מוכן לשמוע ולהבין את דברי יריבו. שכן במקרים רבים אילו נדברו האנשים זה עם זה, היו נוכחים לדעת שכל המחלוקת ביניהם תלויה על בלימה ויסודותיה הבל וריק...

"וישנאו אתו ולא יכלו דברו לשלם" (ל"ז, ד) 
אמר רבי אחא בר זעירא: מתוך גנותם של שבטים אתה יודע שבחם. להלן - בפרשת אמנון ואבשלום - נאמר: "ולא דיבר אבשלום עם אמנון למרע ועד טוב" (שמואל ב, י"ג, כ"ב); מה שבלב - בלבו (אבשלום הסתיר בלבו את שנאתו לאמנון). ברם (אבל) כאן (באחי יוסף) נאמר: "ולא יכלו דברו לשלום"; מה שבלב - בפה. 

"ויחלם יוסף חלום..." 
אמר רבי לוי: לעולם (תמיד) יצפה אדם לחלום טוב (שיתקיים חלומו לטובה) עד עשרים ושתיים שנה. מניין? (מהיכן למדים זאת?) מיוסף, שנאמר: "יוסף בן שבע-עשרה...ויחלום יוסף חלום" וגו (ל"ז, ב; ה); ונאמר: "ויוסף בן שלושים שנה בעמדו לפני פרעה" (מ"א, מ"ו). משבע-עשרה עד שלושים כמה היו? שלוש-עשרה שנה; ושבע שנים של שבע ושתיים של רעב - הרי עשרים ושתיים שנה (עד שנתגשם חלומו של יוסף על גדולתו בעתיד במחיצת בית-אביו).

"וישב יעקב בארץ מגורי אביו"
רבי שניאור זלמן מלאדי העיר, שלא במקרה כתבה התורה "מגורי אביו", שכן למלה "מגורים" משמעות משולשת: לשון דירה ומקום מושב, לשון מגור ופחד ולשון גרות וזרות. מאז גלו ישראל מארץ האבות, חיים הם בארצות הגויים, חיים במובן של דירה ומגורים. אך המציאות מוכיחה, שהחיים שם כרוכים במגור ופחד, בהעדר ביטחון ליהודי שם. מכאן, שגם תחושת הזרות שולטת. רק במקום אחד, בארץ אבותינו, משתחרר היהודי מהרגשת הפחד והזרות. רק כאן חש הוא שזהו מקום מגורי הקבע שלו. וחכמים שואלים, מדוע הכתוב מוסיף "בארץ כנען", כלום לא ידוע שארץ מגורי אביו של יעקב, יצחק, הייתה בארץ כנען? אלא, אמרו חז"ל, שבהכללת המלים "בארץ כנען" בא הכתוב ללמדנו, שאין דבר החשוב יותר ממצוות ישוב ארץ ישראל. שלא יחשוב מישהו לעצמו, שעדיף לו לשבת בחו"ל במקום של תורה, מאשר לעלות לארץ ישראל, שיש בה תופעות של "כנעניות", אלא , ככתוב במסכת כתובות (דף ק"י, ב) "לעולם ידור אדם בארץ ישראל, אפילו בעיר שרובה עובדי כוכבים, ואל ידור בחוצה-לארץ, ואפילו בעיר שרובה ישראל. שכל הדר בארץ ישראל דומה כמי שיש לו אלוה וכל הדר בחוצה-לארץ דומה כמי שאין לו אלוה".

"וישנאו אותו ולא יכלו דברו לשלם"
"לא יכלו דברו לשלום" – מעיר רבי יהונתן אייבשיץ, שעיקר הצרה הייתה שלא יכלו לדבר אחד עם השני, ואילו נדברו ביניהם – לא מן הנמנע שהיו מוצאים דרך לשיכוך השנאה שאפיינה את היחסים שבין אחי יוסף. הוסיף, כי זו אבן-הנגף של כל מחלוקת, שאין איש נדבר עם רעהו ואין צד אחד מוכן לשמוע את הצד השני ולהבינו. ואם התמונה הייתה שונה – ניתן היה לפתור מחלוקות רבות הנובעות מקנאה ומשנאה – בטוב.

"ויבא יוסף את דבתם רעה אל אביהם"
לכל אדם יש מעלות וחסרונות, ואנו מצווים לראות בכל אדם את הצד השלם שבו, ולא את חלקו הפגום דווקא. יוסף הביא דיבת אחיו רעה בפני אביהם, ולכן ציווה עליו יעקב, שיילך לראות את "שלום אחיו", את הצד השלם שבהם ולא את מגרעותיהם. ועל-פי פירוש רש"י, "כל רעה שהיה רואה היה מגיד לאביו: שהיו אוכלים אבן מן החי, ומזלזלים בבני השפחות לקרותם עבדים, וחשודים על העריות". למרות שכוונתו של יוסף הייתה לטובה, שיעקב אביהם יניא אותם מן העבירות, הזכירה אותו התורה לגנאי כמוציא דיבתם רעה, כיוון שדיבר כ"משגיח מלמעלה", ובמקום לנסות לשכנע אותם בדברים לחדול ממעשיהם הרעים, הלך להתלונן עליהם בפני אביהם.

"מה בצע כי נהרוג את אחינו לכו ונמכרנו לישמעאלים"
שואל רבי חיים מוולוז'ין, מדוע משבחים את ראובן שקרא "השליכו אותו אל הבור", בו שכידוע יש בו נחשים ועקרבים, ולעומת זאת מגנים את יהודה שהציע "לכו ונמכרנו לישמעאלים", שלכאורה מסוכן הרבה פחות מהשלכה לבור מלא בנחשים ועקרבים? ומפרש רבי חיים מוולוז'ין, שמכך אפשר ללמוד, שעדיף לחיות בתוך בור בארץ ישראל, אפילו אם יש בו נחשים ועקרבים (קשיים ביטחוניים וחומריים? מ.ז.), מלהיות עבד בבית אדונים בחוץ לארץ.

"אֵלֶּה תֹּלְדוֹת יַעֲקֹב יוֹסֵף" ('בראשית' לז ב)
בפרשה הזאת מרומז כל עתידו של עם ישראל; יוסף, הבן שהיה חביב לאביו יותר מכל בניו, אלצוהו לעזוב את אביו וארץ מולדתו במבחר שנותיו. וישליכוהו אל ארץ אחרת בידי אומה שפלה. והשתדלו בכל האמצעים לאבד זכרו. אבל מה עלתה לו? אדרבה, כל מאורעותיו שמשו סבה להעלותו אל מרום פסגת ההצלחה. וכלכל את כל הארצות בשנות רעבון. ואפים ארץ השתחוו לו אח"כ אחיו בעצמם, שכ"כ השביעוהו כלימות מכאובים ויסורים. וכן יהיה גם עם עמנו הדל והרצוץ לעתיד, אז כאשר יתגלה כבוד ה' "וְרָאוּ כָל בָּשָׂר יַחְדָּו" 'ישעיה' מ), כי כל התלאות והפגעים שעברו עלינו בגלותינו, שמשו סיבה לעליתנו. כעדות הכתוב: "וְאָמַרְתָּ בַּיּוֹם הַהוּא אוֹדְךָ ה' כִּי אָנַפְתָּ בִּי" ('ישעיה' יג) כי הכעס והחרון אף שניתך על עמנו בארצות פזורנו, הכל היה לטובתנו. ('חפץ חיים')
 
מוסיף והולך
לעולם אין לו ליהודי להסתפק במה שכבר השיג ולהעצר במקום אחד, כי אם עליו לשאוף להתעלות מעלה מעלה בסולם היהדות, להיות בבחינת; 'מוסיף והולך' ('שבת' כא). "אֵלֶּה תֹּלְדוֹת יַעֲקֹב", אלה צריכים להיות מעשיו הטובים של כל "יַעֲקֹב" - "יוֹסֵף" להשיג יותר ויותר מפעם לפעם. (הרבי מרימנוב זצ"ל)
 
 
"וַיִּשְׂנְאוּ אֹתוֹ וְלֹא יָכְלוּ דַּבְּרוֹ לְשָׁלֹם" ('בראשית' לז ד)
הם לא יכלו לשאת את דברי האחוה והשלום שהיה מדבר אליהם, כי טענה היתה בפיהם: "אם אנחנו חוטאים בעיניך, הרי מצוה עליך לשנוא אותנו; 'הרואה בחברו דבר עבירה, מצוה לשנאותו' ('פסחים' קיג). ומדוע אפוא, אתה מדבר אלינו דברי אחוה ושלום? הרי עלינו להסיק מזה, אחת משתים; או שאינך רואה בנו דבר עבירה. וא"כ, הוצאת עלינו סתם דיבה רעה. או, שאמנם, רואה אתה בנו דבר עבירה ובכל זאת אינך שונא אותנו, הרי אתה עושה בכך עבירה. וצריך לשנוא אותך". ולכן; "וַיִּשְׂנְאוּ אֹתוֹ". ('תורת משה')
 
 
"וַיַּשְׁלִכוּ אֹתוֹ הַבֹּרָה וְהַבּוֹר רֵק אֵין בּוֹ מָיִם" ('בראשית' לז כד)
'מים אין בו, אבל נחשים ועקרבים יש בו' (רש"י)
האמצעי היחידי כנגד היצר הרע, היא התורה. כפי שאמרו חכמינו; 'בראתי יצר הרע, בראתי לו תורה תבלין' ('קדושין' ל). במקום שאין תורה, שם יש כל מיני נחשים ועקרבים, שליחי השטן בעולם הזה, לשלוט על האדם. זהו אפוא, הרמז שבדבר; 'מים אין בו' - אם אין תורה הנקראת; 'מים' כי אז ודאי; 'נחשים ועקרבים יש בו', המזיקים את האדם, עד שהוא אובד עצות. ('אבני אזל')
 
 
"כִּי נַהֲרֹג אֶת אָחִינוּ וְכִסִּינוּ אֶת דָּמוֹ" ('בראשית' לז כו)
...גם נהא חיבים להסתיר את הענין ולשמרו בסוד, הרי עצם דבר זה מוכיח, שאין אנו נוהגים כשורה. במקום שיש סוד, שם יש גניבה. (הרבי מקוצק)
 
 
"הַיֶּלֶד אֵינֶנּוּ וַאֲנִי אָנָה אֲנִי בָא" ('בראשית' לז ל)
"וַיָּשָׁב רְאוּבֵן אֶל הַבּוֹר" ('שם') משמתקרבים ובאים הימים בהם צריך אדם לירד ל'בור' ('לאן אתה הולך, למקום עפר רמה ותולעה' ('אבות' ג א). והוא רואה כי; "אֵין יוֹסֵף בַּבּוֹר" שלא הוסיף מאומה בעבודת השם וביהדות, כדי לקחת עמו אל הבור, אזי הוא נושא את קולו וצועק: "הַיֶּלֶד אֵינֶנּוּ"! ימי הילדות והנעורים, כבר חלפו ועברו. "וַאֲנִי אָנָה אֲנִי בָא"? היאך אבוא לשם? (הרה"ק ר' דוד מזאבליטוב זצ"ל)
 
סימן
זה סימנו של בעל תשובה אמיתי, שאיננו מוצא מקום לעצמו וצועק: "וַאֲנִי אָנָה אֲנִי בָא". מי שעדין מוצא לעצמו מקום בעולם, עדין איננו בעל תשובה אמיתי. ('מעינה של תורה')
 
 
"וַיְמָאֵן וַיֹּאמֶר" ('בראשית' לט ח)
כאשר משדלים אדם לדבר עברה, הרי בראש ובראשונה עליו להתנגד בתוקף, ללא כל טעם ונימוק, מבלי להגרר לויכוחים וסברות, אלא לומר רק: "איני רוצה, מכיון שאסור"! "וַיְמָאֵן"! ורק לאחר מכן, יכול הוא להסביר את עמדתו, בנמוקים הגיוניים; "הֵן אֲדֹנִי... אֵינֶנּוּ גָדוֹל... וְאֵיךְ אֶעֱשֶׂה". ('שפת אמת')
 
אלה תולדות יעקב, יוסף בן שבע עשרה שנה (לז.ב)
מהמשפיע והמגיד הנודע הגה"צ רבי אהרון טויסיג שליט"א שמעתי לפרש את מאמר חז"ל "כך היא דרכה של יצר הרע, היום אומר לו עשה כך, ומחר אומר לו עשה כך, ואחר כך אומר לו לך עבוד עבודה זרה". שיטת היצר הרע כשרוצה שאדם יפול מטה מטה הוא כך: מגיע הוא לאדם ואומר לו: היום – למדת ועשית מצוות הרבה מאד, למחרת אומר לו תעשה בדיוק כמו אתמול אל תוסיף! הנך עומד בסף התורה והמצוות שאדם צריך לקיים, כך תמשיך מידי יום באותו סדר ללא שום שינוי. וכן הלאה והלאה. וכך האדם מגיע למצב שעומד במקום ובמצב אחד ללא שום שאיפות וחידושים, וממילא לאט לאט אינו מוצא שום טעם וחשק בעבודת השם. ונופל הוא למרגלות העצב הייאוש והשיממון. וזהו הפשט: כך היא דרך היצר "היום אומר לו כך"! "ומחר אומר לו כך"! תמשיך כך בדיוק ללא שום שאפה וחידוש, למה לך להתאמץ כ"כ, אך מעידים בפנינו חז"ל שבכזה אופן לא ירחק הזמן "שאחר כך יכול הוא לומר לו "לך עבוד עבודה זרה"!…
מספרים: על נפוליאון שכבש הרבה מדינות ובדעתו היה לכבוש את כל העולם. פעם אחת בעת שקיים תדרוך לפני יציאה לקרב, אמר הוא לחייליו פתגם, שקשור לענין הנ"ל: "חייל שלא שואף להיות גנרל, גם חייל לא יהיה"!….       

וישמע ראובן ויצלהו מידם ויאמר לא נכנו נפש וכו'. וישב ראובן אל הבור וכו' (לז.כא)
מובא במדרש על הפסוק (שיר השירים ז. יד) "הדודאים נתנו ריח ועל פתחינו כל מגדים" – "הדודאים נתנו ריח" זה ראובן שהציל את יוסף, "ועל פתחינו כל מגדים" זה נר חנוכה. ולכאורה צריך להבין מה הקשר בין ראובן לנר חנוכה? אלא שמעתי לפרש הסבר נפלא מאת כ"ק מרן אדמו"ר ממישקולץ שליט"א, עפ"ד חז"ל (בראשית רבה פד. יט) על הפסוק "וישב ראובן אל הבור", והיכן היה? רבי אליעזר אומר בשקו ובתעניתו, על שבלבל יצועי אביו. הדא הוא דכתיב "וישב ראובן אל הבור". אמר לו הקב"ה: מעולם לא חטא אדם לפני ועשה תשובה, ואתה פתחת בתשובה תחילה. חייך שבן בנך עומד ופותח בתשובה תחילה, ומי הוא זה? "הושע". שנאמר (הושע יד.ב) "שובה ישראל עד ה' אלוקיך". ודברי המדרש צריכים ביאור: דהרי כבר מצאנו "תשובה" אצל אדם הראשון ואצל קין, כמובא (מדרש רבה, בראשית כב) כשפגע אדם הראשון בקין, שאל אותו מה נעשה בדינך על שהרגת את הבל אחיך? אמר לו "עשיתי תשובה ונתפשרתי עם קוני". התחיל אדם הראשון מטפח על פניו, אמר כך היא כוחה של תשובה ואני לא הייתי יודע? מיד עמד אדם הראשון ואמר "מזמור שיר ליום השבת". הרי שאדם הראשון וקין כבר עשו תשובה. וא"כ מה אמר הקב"ה לראובן "אתה פתחת בתשובה תחילה"?
ותירץ הרה"ק רבי בונים מפשיסחא זי"ע, דאמנם אדם הראשון וקין עשו תשובה על חטאם, אולם ראובן היה הראשון, שעשה תשובה, על אף שלא חטא, כמחז"ל (שבת נה:) "כל האומר ראובן חטא אינו אלא טועה, עלבון אמו תבע". ובכל זאת חזר בתשובה שמא לא היה מעשיו בשלימות מספקת לשם שמים, דהיינו עשה תשובה להידור. עכת"ד.
ועל פי זה יבואר, שכמו כן בנר חנוכה, לכאורה לא היו צריכים את נס פח השמן, דהרי מבואר בחז"ל (פסחים עח.) "טומאה הותרה בציבור" – כלומר, בזמן שכל עם ישראל טמאים, הותרה הטומאה. והרי אז בנס חנוכה כל ישראל היו טמאי מתים, מחמת המלחמה, אולם החשמונאים בקשו בכל זאת לעשות את מצוות הדלקת המנורה בטהרה – "בהידור מצווה" וחיפשו אחר פך שמן טהור. וא"כ מובן מה הקשר בין ראובן לנר חנוכה. כיוון שגם ראובן, לא היה צריך מעיקר הדין לעשות תשובה. כמו כן גם החשמונאים, לא היו צריכים מעיקר הדין לחפש אחר פך שמן טהור, אולם בכל זאת הלכו ועשו זאת משום "הידור".   

 
"וַיָּבֹא הַבַּיְתָה לַעֲשׂוֹת מְלַאכְתּוֹ" ('בראשית' לט יא)
'לעשות צרכיו, אלא שנראית לו דמות דיוקנו של אביו' (רש"י)
אפיינה את היחסים שבין אחי יוסף. הוסיף, כי זו אבן-הנגף של כל מחלוקת, שאין איש נדבר עם רעהו ואין צד אחדרכו של יעקב היתה, שלא לשנות מאומה בלבושו היהודי המסורתי, שלא להתהדר ולא להתקשט לפי רוח הזמן. ואילו שיטתו של יוסף היתה; להסוות את הצדקות הפנימית, ע"י התייפות חיצונית. כפי שכותב רש"י; 'מתקן בשערו, ממשמש בעיניו, כדי שיהיה נראה יפה' (לז ב). לפיכך, מצאה אשתו של פוטיפר גישה אליו, כי סבורה היתה, שלפי התנהגותו החיצונית לא יסרב לה. כפי שנאמר בזוה"ק על "וַתִּתְפְּשֵׂהוּ בְּבִגְדוֹ" ('בראשית' לט יב) כי יכולה היתה להתפש בו, רק בגלל חיצוניותו, בגלל בגדיו שהיו נאים ומותאמים לרוח הזמן. משראה יוסף, עד היכן מגעת דרך זו, בא לידי הכרה, שדרכו של אביו טובה יותר, לפי שאיננה מביאה לידי נסיונות ומרחיקה את היצה"ר. 'נראית לו דמות דיוקנו של אביו' עתה מצאה חן בעיניו דמות תארו של אביו. כלומר; דרכו היהודית המסורתית, גם בהלבשה וגם בהנהגה. (הרבי מפרימשלן זצ"ל)
 
מדוע קנו אחי יוסף מנעלים בכסף המכירה?
אחר שמכרו האחים את יוסף בעשרים כסף, קנו באלו המעות, מנעלים לרגלם. וע"ז אמר הנביא: "עַל מִכְרָם בַּכֶּסֶף צַדִּיק וְאֶבְיוֹן בַּעֲבוּר נַעֲלָיִם" ('עמוס' ב). ומפני מה ראו לקנות דוקא מנעלים ולא חליפות, או דבר אחר? בספר 'ישמח משה' (מחכמי ג'רבא) הביא ג' תשובות; א. כיון שהאחים שנאו ליוסף מאד, עד שהתנכלו להמיתו והנה כעת, אחר שמכרו אותו, שמחו על שהתפטרו ממנו, כדין 'רודף' ש'מצוה להרגו' ('סנהדרין' מט. עי"ש במאירי) ומרוב שמחתם, נתרחבו רגליהם, ע"ד מה שכתוב: "שְׁמוּעָה טוֹבָה תְּדַשֶּׁן עָצֶם" ('משלי' טו ל). ב. שאם היו קונים בגד חדש... היו צריכים לברך 'שהחינו' וכן אילו היו קונים מזון, היו צריכים לברך תחילה וסוף. והיאך יברכו על דבר שנקנה מממון שעברו על איסור? שנאמר: "וְגֹנֵב אִישׁ וּמְכָרוֹ" ('שמות' כא טז) לכן קנו נעלים, שעליהם לא צריכים לברך. ג. האחים החרימו את מי שיגלה ליעקב אבינו אודות המכירה (שמי שיגלה יהיה בנידוי) וכדי לזכור שלא יגלו בטעות את הסוד, קנו מנעלים, לרמוז; שהמנודה אסור במנעל.
 
 
"אַיֵּה הַקְּדֵשָׁה הִוא בָעֵינַיִם עַל הַדָּרֶךְ" ('בראשית' לח כא)
"אַיֵּה הַקְּדֵשָׁה"? ר"ל; איך זוכים לקדושה? "הִוא בָעֵינַיִם עַל הַדָּרֶךְ", היינו; ע"י שישמור האדם את עיניו בדרך מראות ברע, ששם אורבים לאדם נסיונות. ולאיש כזה; "קָדוֹשׁ יֵאָמֶר לוֹ" ('ישעיה' ד ג). ('ישמח לב')


פרשת מקץ  
 
מילה לעניים  
מדוע שאל דוקא מהעניים שימולו את עצמם?
"...וַיִּצְעַק הָעָם אֶל פַּרְעֹה לַלָּחֶם וַיֹּאמֶר פַּרְעֹה לְכָל מִצְרַיִם לְכוּ אֶל יוֹסֵף אֲשֶׁר יֹאמַר לָכֶם תַּעֲשׂוּ" (בראשית מ"א, נ"ה)
ברש"י, בשם חז"ל, לפי שהיה אומר להם יוסף שימולו; והטעם שבקש זאת מהם הוא, יען ראה שבני ישראל ישארו במצרים זמן רב וכאשר יבטלו מצות מילה לא תהיה להם תקומה, חלילה, לכן הרגיל גם את המצרים שימולו וממילא לא יבטלו מצוה זו, היות אשר גם המצרים מלים את עצמם. 
בדרך צחות אפשר לומר, העשירים שילמו עבור התבואה ומכר להם אפילו שלא מלו והעניים קבלו בחנם ומהם שאל שימולו את עצמם; ובזה התחכם יוסף למצוא אמתלה עבור פרעה, שבכונה מצוה אותם למול, כי אז לא יערימו העשירים לומר שהם עניים למען יתנו להם בחנם, שכן כל מי שאינו עני באמת לא ירצה למול את עצמו בשביל רווח ממון. 
אפיקורוס אחד מחוגי המתבוללים התפאר לפני רבי יהונתן איבשיץ, כי לא מל את בנו הנולד לו והוסיף וטען, כי מנהג המילה הוא שריד מן התקופה האלילית וכי הונהג לראשונה במצרים העתיקה ומשם התפשט לעמים אחרים. 
"אכן", נענע לו רבי יהונתן בראשו, "מקרא מפורש הוא בספר בראשית: 'אשר יאמר לכם עשו' ואומר שם רש"י, 'לפי שהיה אומר להם שימולו'. מכאן שהמצרים היו באמת מלים את בניהם. אך ממי למדו את המנהג הזה? מיוסף היהודי"...
לא נחה דעתו של האפיקורס והוסיף להתוכח. "אבל זה אינו מתקבל על הדעת. וכי לשם מה השתדל יוסף להשפיע על המצרים שימולו את עצמם? איזה ענין היה לו בזה שהמצרים יהיו נימולים דוקא?!"
הסביר לו רבי יהונתן: "מאז ומעולם היו לנו אפיקורסים 'מתקדמים', ששאפו להדמות לגוים ואשר סיסמת חייהם היא 'נהיה ככל הגוים', לכן השתדל יוסף להשפיע על המצרים שימולו את עצמם, כי כך היה סכוי שגם האפיקורסים, הלהוטים להדמות לגוים, ימולו את בניהם.


"אלה תולדות יעקב, יוסף..."
יעקב אבינו לא מצליח "לתפוס שלווה", והצרה החדשה באה מכיוונו של יוסף, הבן האהוב. הוא מנותק מאביו, נמכר מיד ליד ומתגלגל בסוף את פוטיפר שר הטבחים המצרי. "ויהי ה' את יוסף ויהי איש מצליח ויהי בבית אדניו המצרי". שלושה איפיונים: ה' איתו; הוא מצליח; הוא בבית אדוניו המצרי. מתרגל למצב עד ששוכח מאין בא. האדון מרוצה מאוד מהעבד המוצלח. והתוצאה: "ויעזב כל אשר לו ביד יוסף ולא ידע אתו מאומה כי אם הלחם אשר הוא אוכל". יוסף מקבל מינוי של 'מנהל המשק' ולפתע הוא מקבל אפיון נוסף: "ויהי יוסף יפה תואר". כיוון שראה עצמו מושל התחיל אוכל ושותה ומסלסל בשערו. אמר הקב"ה: אביך מתאבל ואתה מסלסל בשערך אני מגרה בך את הדוב. מיד;"ויהי אחר הדברים האלה ותשא אשת אדוניו את עיניה אל יוסף ותאמר שכמה עמי". עד שסוף סוף "תפס שלווה", באה התסבוכת הזאת ושלחה אותו לבית הסוהר. בן שמונה עשרה היה כשעמדבנסיון הקשה.
גם בבית הסוהר: "ויהי ה' את יוסף ויט אליו חסד ויתן חִנו בעיני שר בית הסוהר". כעשר שנים הוא 'מבלה' בבית הסוהר כממונה על כלל האסירים, מעין 'אסיר תורן' קבוע. ואז: "...חטאו משקה מלך מצרים והאופה לאדוניהם למלך מצרים" פרעה כועס על שר המשקים ועל שר האופים והם מצטרפים אל יוסף בבית הסוהר. כל אחד מהם חלם חלום מטריד ויוסף מציע: "...הלא לאלוקים פתרונים ספרו נא לי". "ויספר שר המשקים את חלומו ליוסף..." יוסף פותר לו את החלום בתחזית שישוב לשרת את פרעה ומבקש: "כי אם זכרתני אתך כאשר ייטב לך ועשית נא עמדי חסד והזכרתני אל פרעה והוצאתני מן הבית הזה". הפתרון מתקיים במלואו אבל: "ולא זכר שר המשקים את יוסף וישכחהו". עוד שנתיים בבית הסוהר.
יוסף כבר מבין כי המשקה מחשיב את עצמו לשר המשקים , והאופה לשר האופים. הנטיה הטבעית של האדם להחשיב את עצמו יותר משוויו האמיתי- כבר פגעה ביוסף בעבר, כפי שראינו [כאשר יוסף ניסה להתיפות]. אז עכשיו, כשהוא נקרא להתייצב לפני פרעה לפתור את חלומו, הוא אינו מתרשם מן העובדה שכל המכשפים, החרטומים והפילוסופים של פרעה לא הצליחו לפתור את החלום. הוא גם לא נסחף לחשוב כי לו עצמו יש את היכולת לפתור חלומות. הוא מכריז באזני פרעה וכל חכמיו: "...בלעדי. אלוקים יענה את שלום פרעה". שום העמדת פנים של יכולת אישית. לאלוקים כל היכולות והוא נותן יכולת למי שבוחר לתת, בכל מקרה על פי הנסיבות. זה שלפני שנתיים הצליח לפתור בדייקנות את חלומות שר המשקם ושר האופים, עדיין אינו מבטיח דבר לגבי דבר הצלחתו היום. היום אלוקים יתן לו יכולת, או לא, על פי הנסיבות של היום.
הצלחתו של יוסף בפתרון החלום של פרעה, הזניקה אותו למעמד של משנה למלך וממונה על הכלכלה המצרית. בעצם, על הכלכלה של כל המזרח התיכון. מתוך אותה נקודת מוצא של: "...בלעדי. אלוקים יענה...", הוא מצליח לארגן את המשק לקראת מצב של שנות הרעב ולהבטיח שלכולם יש אוכל.
כאשר כל אחד וכל מגזר דואג לרווחתו בלא לחשוב על טובת הזולת- זה מרשם בטוח לחורבן. גישתו של יוסף החף מכל אגו, היא המאפשרת לו להצליח כל-כך. גם כלפי אחיו נוהג יוסף בדיוק באותה גישה החפה מכל אינטרס או שמירת טינה, עד כדי כך שהוא הפך להיות מודל לגישה של אהבת ישראל: "לגמול לחייבים טובות, כמו שכתוב בזוהר, ללמוד מיוסף עם אחיו" (תניא).


"ויהי מקץ שנתים ימים ופרעה חלם" (מא - א)
"ויהי מקץ" - כאשר מגיע קצו של אדם עליו ליתן דין-וחשבון בעולם העליון, אזי "שנתיים ימים" - שנים הרבה נחשבות לימים מספר, כי מובאים בחשבון רק הימים שבהם עשה ופעל משהו בתורה, בתפילה וביהדות, וממילא "ופרעה" - מתגלה (מלשון "פרעה אהרן"), כי "חולם" - שכל החיים עלי אדמות לא היו אלא חלום... (הה"ק מהר"א מיקאליאב זצ"ל)
אשרי הגבר אשר שם ד' מבטחו - זה יוסף, ולא פנה אל רהבים - שבשביל שאמר לשר-המשקים "זכרתני והזכרתני" נתוספו לו שתי שנים. (מדרש רבה).
לכאורה הרי המדרש סותר את עצמו, שבתחילה הוא קורא ליוסף "גבר אשר שם ד' מבטחו", ואחר-כך הוא אומר, כי יוסף נענש על שום ששם מבטחו בשר-המשקים?
אלא, באמת מה חטא הוא זה, שהשתדל יוסף אצל שר-המשקים להשיג ממנו טובה, הלא חייב אדם לעשות כל אשר בידו כשהוא נתון בצרה, ואין זו כלל סתירה לבטחון?
אך מכאן הראיה, שיוסף היה כל-כך מופלג במידת הבטחון, עד שלעולם לא רצה בשום השתדלות בשר-ודם, כי אם שם כל מבטחו בהשם-יתברך. לפיכך הוא עצמו ראה את הדבר לחטא, מה שהשתדל אצל בשר-ודם, וקיבל עונש על עצמו.
ואם-כן, הרי עצם הדבר "שבשביל שאמר לשר-המשקים זכרתני והזכרתני, נתוספו לו שתי שנים" - שהשתדלות כזו המותרת לכל אדם, נחשבה לחטא לגביו - מוכיח בראיה ברורה, שיוסף היה ה"גבר אשר שם ד' מבטחו" - שמדרגת הבטחון שלו היתה כל-כך גבוהה, עד שכל השתדלות קלה אצל בשר-ודם נחשבה לו לחטא ונענש על כך...(בית הלוי ועוד)
לפיכך נאמר למעלה (בסוף פרשת ויצא): "ולא זכר שר-המשקים את יוסף וישכחהו". שהרי לכאורה יש כאן כפילות בלשון, אם "ולא זכר" הרי מסתבר כי "וישכחהו"? אלא, יוסף הצדיק נמלך בדעתו, שעשה מעשה רע בפנותו אל בשר-ודם בהשתדלות, והתפלל לפני השם-יתברך שישכח שר-המשקים את הענין, למען לא יפיק כל תועלת מהשתדלותו.
וזהו פשוטו של פסוק: "ולא זכר שר-המשקים את יוסף" - לפיכך לא זכר שר-המשקים את יוסף - משום "וישכחהו" - לפי שיוסף פעל להשכיח ממנו את הענין... (הה"ק מהר"ם מאמשינוב זצ"ל)

"והנה שבע פרות עלות אחריהן... ותעמדנה אצל הפרות... ותאכלנה הפרות" (מא - ג,ד)
כאן מרומזים דברי חכמינו שאמרו, כי בתחילה בא היצר-הרע אל האדם כ"הלך" עובר-אורח, לאחר-מכן הוא בא אליו כאורח, ולבסוף הוא נעשה בעל-בית ומושל בו.
שבע הפרות הרעות הינן סמל כוחות-הרע של היצר, ובראשונה הן "עולות" - קימעה-קימעה הן עולות ומתגלות לעיתים רחוקות; לאחר-מכן "ותעמודנה אצל" - הן מתדבקות אל האדם כאורח, עד שלבסוף "ותאכלנה" - הן בולעות אותו לחלוטין... (בשם השפת-אמת ז"ל)

"והנה שבע שבלים עלות בקנה אחד בריאות וטבות" (מא - ה)
למה לא נאמר "בקנה אחד" גם אצל "שבע שבלים דקות ושדופות קדים" שבפסוק הבא?
לפי ש"שבע שני השבע", שהן הפתרון לשבלים הרעות, לא באו ברציפות אלא למקוטעין, שכן אחרי שנתיים של רעב נפסק הרעב עם בואו של יעקב מצרימה, ורק לאחר מותו של יעקב חזר הרעב למצרים - לפיכך לא נאמר "בקנה אחד" אצל השבלים הרעות... (כלי יקר)

"ויהי בבקר ותפעם רוחו" (מא - ח)
חלקו הראשון של החלום, על הפרות, שרמז כי יהיה מחסור בבשר לאכילה - לא הדאיג ביותר את פרעה. אם לא יהיה די בשר לאכילה - יאכל לחם. ברם, משבא חלקו השני של החלום, על השבלים, ורמז שיהיה מחסור אפילו בלחם - מיד "ותפעם רוחו"... (ספרי דרוש)

"ויריצהו מן הבור ויגלח" (מא - יב)
מפני כבוד המלכות. (רש"י)
ואילולא כבוד-המלכות, כלום אינו צריך אדם לגזוז שערותיו, אחרי ישיבה כה ממושכת בבית-הסוהר?
ברם, הלא אמרו חכמינו: "בראש-השנה יצא יוסף מבית-האסורים" (ראש השנה י') - ואם-כן כיצד התגלח יוסף ביום טוב? על כך משיב רש"י: "מפני כבוד המלכות" - שפי שפוסק הש"ך (יו"ד סימן קצ"ח), שלצורך מצוה מותר... (תורת משה)
"בראש-השנה יצא יוסף מבית האסורים" - בכל אדם מישראל מצויה נקודה פנימית של צדקות ויושר, שלעולם אינה נפגמת. כנגד נקודה זו אמרו חכמינו: "צדיק גמור אינו בולע" (מגילה ו') - אין היצר-הרע יכול לבלוע את הנקודה הזאת. כל ימות השנה נתונה אותה נקודה פנימית - הקרויה "יוסף הצדיק" - בבית-האסורים, בין כוחות הגשמיים ותאוות הגוף; ואילו שמגיע ראש-השנה, כאשר היהודי משליך מעליו את כל תאוות הגוף הוא מקבל עול-מלכות-שמים - אזי יוצאת נקודה זו מבית-האסורים ומתגלית... (ספרים)

"וידבר פרעה אל יוסף בחלמי הנני עמד על שפת היאר " (מא - יז)
הדא הוא דכתיב: עדות ביהוסף שמו בצאתו על ארץ מצרים שפת לא ידעתי אשמע. (מדרש)
הלא באמת חלם פרעה "והנה עמד על היאר", ומדוע אמר "על שפת היאר"?
ברם, בכוונה תחילה שינה במקצת, כדי לנסות את יוסף, אם ידע להבחין בשינוי זה. ויוסף, שידע גם הוא את החלום, אכן אמר מיד לפרעה, שלא היה זה "על שפת היאר", כי אם "על היאר". דבר זה עורר אצל פרעה התפעלות יתירה והוא אמר: "הנמצא כזה איש אשר רוח אלוקים בו" - שיש בו רוח-קודש, לדעת לא רק את פתרון החלום, כי אם גם את החלום גופו לכל פרטיו ודקדוקיו.
לפיכך מביא המדרש את הפסוק: "עדות ביהוסף שמו" - זה העיד לפני פרעה על יוסף, שהוא איש-אלוקים, שכן "שפת לא ידעתי אשמע" - ששמע פרעה מיוסף את המילים: "שפת - לא ידעתי" - זה שאתה אומר "על שפת היאר" לא ידעתי מהו, מאחר שבכלל לא היתה "שפת" בחלום... (מרגניתא דרבי מאיר)

"ותבאנה אל קרבנה ולא נודע כי באו אל קרבנה" (מא - כא)
מה שהרשעות יכולה להתקיים בעולם, הרי זה רק משום שבמעמקיה טמון ניצוץ של קדושה וניצוץ זה מקנה ל"רע" אפשרות של קיום. אף-על-פי שאין מבחינים כלל וכלל בניצוץ זה - "ולא נודע כי באו אל קרבנה" - כי מוסתר הוא מאוד, הרי בכל-זאת "ותבאנה אל קרבנה"...
ואמנם זו המשימה המוטלת על היהודי, להפקיע על-ידי תורה ותפילה את ניצוצות-הקדושה הללו מתוך כוחות הטומאה, וממילא יחדלו מלהתקיים - "וכל הרשעה כעשן תכלה"... (לפי שפת אמת)

"ואמר אל החרטמים ואין מגיד לי" (מא - כד)
למה לא נאמר כאן "ואין פותר", כפי שנאמר למעלה (בפסוק ח)?
ברם, החרטומים שפתרו את החלום בנוגע לעניניו האישיים של פרעה, כגון: "שבע בנות אתה מוליד ושבע בנות אתה קובר", או כי שבע מדינות תמרודנה בו (מדרש) - לא רצו להגיד לפרעה את הפתרון המעציב הזה, כי אם התלחשו והסתודדו ביניהם על כך.
לכן אמר פרעה: "ואין מגיד לי" - אין איש מהם מגיד לי את הפתרון, כי אם רק מתלחשים הם בינם לבין עצמם... (כלי יקר)

"ועתה ירא פרעה איש נבון וחכם" (מא - לג)
מקשים המפרשים, הלא פרעה קרא אותו לפתור את החלום ולא לתת עצות, ומה ראה יוסף לתת עצה?
ברם, הלא נאמר במשנה: "בפסח נדון על התבואה" (ראש-השנה ט"ז), והחלום היה בליל ראש-השנה - "בראש השנה יצא יוסף מבית-האסורים" - אם-כן הרי מקום היה לשאול את יוסף, אם אמנם מן השמים רצו להראות לפרעה, כי עתידות לבוא שנות רעב - הלא היו צריכים להראות זאת בפסח, שאז דנים את התבואות, ולמה זה חל הדבר בראש-השנה? לפיכך הוסיף יוסף ואמר, כי היות ופרעה יצטרך לבחור לו "איש חכם ונבון" כדי למשול על מצרים, הרי כבר מדובר כאן בעלייתו של אדם לגדולה. וזה שפיר שייך לראש-השנה, שאז דנים את בני-האדם - "כל באי עולם עוברין לפניו כבני מרון" (ראש-השנה שם).
וזה פשוטו של פסוק: "ועתה" - אם תשאל, מה שייך מן חלום כזה, על שבלים טובות או רעות, כעת בראש-השנה, בו בזמן שזה יותר מתאים לפסח - הרי התשובה היא: "ירא פרעה איש נבון וחכם וישיתהו על ארץ מצרים" - ועלייתו של אדם לגדולה שפיר שייכת לראש-השנה... (קהלת משה)
למעלה נאמר: "וייקץ פרעה ויין ויחלום שנית" (מא ד-ה) - כלומר, שכל זה נתרחש בחלום. הוא חלם, שהקיץ וחזר ונרדם. יוצא איפוא, כי בשעה שפתר יוסף את החלום, צריך היה לפתור גם את קטע-החלום הזה - וזהו שאמר יוסף: "ועתה" אפתור לך את החלום של "וייקץ" והפתרון הוא - "ירא פרעה איש נבון וחכם" - עליך להקיץ מתרדמתך, לראות היטב את המצב ולהקדיש מאמצים ומרץ, למצוא איש נבון וחכם אשר יציל את הארץ מחרפת-רעב... (נחל קדומים)

"הנמצא כזה איש אשר רוח אלקים בו" (מא - לח)
אם נלך ונבקשנו מסוף העולם ועד סופו לא נשכח כמוהו. (מדרש)
השרים היו טוענים, שלפי חוקי מצרים אין עבד זכאי למשול (ראה רש"י פסוק יב), ולכן אמר להם פרעה, שאין זה עבד ככל העבדים, שהוא יוצא מן הכלל ואין חוק זה חל עליו כל עיקר. חזרו ושאלו השרים: אם-כן, הרי צריך להיות סעיף מיוחד בחוק הזה, שעבד מחונן בכשרונות מופלגים זכאי למושל? השיב להם פרעה: גם אם נלך ונבקש מסוף העולם ועד סופו, לא נמצא אדם כמותו, וממילא לא ידעו מחוקקי החוק לציין את הפרט הזה, מכיון שלא העלו כלל על דעתם שאפשר להיות אדם כזה בעולם... (נחמד ונעים)

"אחרי הודיע אלוקים אותך את כל זאת  אין נבון וחכם כמוך" (מא - לט)
מסתבר, שגם פרעה הבין, כי אדם שיש בו יראת-שמים ודעת-אלוקים, הנהו גם נבון וחכם ו"מדינאי" משובח... (בשם גדולי המוסר)

"ויקרא פרעה את שם יוסף צפנת פענח.ויתן לו את אסנת בת פוטיפרע כהן אן לאשה" (מא - מה)
טענה היתה בפי מצרים כלפי פרעה, על-שום שהמשיל עליהם עבד היה פרעה משתדל למצוא עצה, כדי להוכיח להם שאיננו עבד. מה עשה? ראשית קרא לו בשם "צפנת פענח" - כלומר, שהוא מפענח צפונות ברוח-אלוקים אשר בקרבו, וממילא לא יתכן שהוא עבד, מכיון ש"אין הקדוש-ברוך-הוא משרה שכינתו אלא על משפחות מיוחסות שבישראל" (קידושין ע'). שנית נתן לו את בתו של אדונו פוטיפרע; שהרי דין הוא בעבד, שאם "השיאו רבו אשה יוצא לחרות" (גיטין ל"ט) - משום שהאדון לא היה משיא את בתו לעבד. וכיון שבמצרים לא היה זה מן הנימוס לשחרר עבד - הרי ראיה מזה שהשיא לו פוטיפר את בתו, שמעולם לא היה עבד... (הגאון מהר"ל חריף ז"ל)

"ויקרא פרעה את שם יוסף צפנת פענח.ויתן לו את אסנת בת פוטיפרע כהן אן לאשה" (מא - מה)
מגלה הצפונות (רש"י)
אם-כן היה צריך להיקרא "פענח צפנת"?
ברם, יוסף זכה למדרגה עליונה זו של גילוי צפונות, על-שום שהיה מפליג מאד בצניעות ומסתיר את צדקותו מעיני הבריות.
וזהו פירוש הענין: "צפנת" - משום שהיה מצפין ומצניע עצמו - "פענח" - זכה למדרגה זו של גילוי צפונות. (שפת אמת)

"כי נשני אלקים את כל עמלי ואת כל בית אבי" (מא - נא)
כל זמן שהיה יוסף במצרים, היה יעקב שרוי בצער, ועצם דבר זה שאביו מצטער בגללו, גרם צער ליוסף. אבל עכשיו, משנעשה משנה-למך, נתמעט צערו של יעקב, לפי שראה "כי יש שבר במצרים" - ששברו, כלומר תקוותו, היא במצרים (רש"י פסוק מב-א), וממילא נתמעט גם צערו של יוסף.
וזהו שאמר יוסף: "כי נשני אלוקים את כל עמלי" - שהקל מעלי את עמלי, ומתוך כך "ואת כל בית אבי" - צער זה שנצטערתי על-שום צערו של אבא, הוקל גם הוא...
(לקוטי מגדים).

"לכו אל יוסף אשר יאמר לכם תעשו" (מא - נה) שהיה יוסף אומר להם שימולו. (רש"י)
מה ראה יוסף לכפות על המצרים את המילה?
ברם, יוסף היה מופלג עד מאוד בשמירת-הברית, עד שהוא נקרא "צדיק יסוד עולם", ובשל מידה זו לא היה יכול בשום-פנים לסבול ערלים...
אף-על-פי-כן, לפי דברי חכמינו במדרש, נחשב לו הדבר לחטא, שהחתים את המצרים בחותם הקודש - לפי שצדיק צריך להיות סבלן, אפילו כלפי אלה שהם היפוכן המלא של מידותיו... (שפת אמת)

"ויוסף הוא השליט על הארץ הוא משביר לכל עם הארץ" (מב - ו)
אף-על-פי שהוא היה השליט והמושל, בכל-זאת לא מסר את חלוקת התבואה לידי פקידיו ועובדיו, כי אם הוא בעצמו היה המשביר - כדי שלא ייעשה עוול לאיש וכדי לשמש דוגמה ומופת לבני-אדם, עד כמה צריכים לטרוח ולעמול במידת הרחמנות, כדי להציל אנשים מחרפת רעב. (שפתי כהן)
מובא במדרשים, שבמשך כל תקופת הרעב לא היה יוסף טועם פרוסת פת עד רדת היום, לאחר שהלקוח האחרון קיבל את שלו... (תוכן עלילות)

"וישתחוו לו... ויכרם ויתנכר אליהם" (מב - ו, ז)
דרך העולם הוא אדם המנוצח על ידי חברו, הרי הוא מצטער על כך צער גדול. ובכן, אילו היו האחים יודעים בשעה שהשתחוו ארצה, כי יוסף הוא זה, אשר כה לעגו לו בעת שסיפר להם את חלומו, שעתידים הם להשתחוות לו - הרי היו אז מלאי צער ודכאון, כיאות למנוצחים. לפיכך התנכר להם יוסף כעת, כדי למנוע מהם את הצער הזה.
התורה מספרת בזה שבחו של יוסף הצדיק. שכן אדם אחר הרי היה שמח לנצל הזדמנות כזו לשם נקמה, למען ירגיש השונא היטב את מפלתו וכניעתו; ואילו יוסף עשה את ההיפך מזה. דוקא בשעה אשר "וישתחוו לו", העלים מהם את הזהות האמיתית, "ויתנכר להם", אף כי "ויכירם" - כדי למנוע מהם את הצער והחרפה של המנוצחים... (קדושת הלוי)
"ויכר יוסף את אחיו והם לא הכרוהו" (מב - ח)
הרי אמר רש"י על הפסוק "כי בן זקונים הוא לו": "שהיה זיו איקונין שלו דומה לו" (לז-ג) והיה, איפוא, דומה כולו לאביו, ומדוע באמת לא הכירוהו?
ברם, יוסף אמנם היה דומה לאביו בכל, ובהיותו עכשיו בן שלושים ותשע שנה, היה דומה ליעקב כפי שנראה גם הוא בגיל הזה; וממילא שפיר לא הכירוהו אחיו, שהרי הם נולדו ליעקב בעת שכבר היה בן שמונים ולא ידעו כלל את דמות-דיוקנו בהיותו בן שלושים ותשע שנה... (שפת צדיק)

"ויאמר אליהם מרגלים אתם" (מב - ט)
מה ראה להאשים אותם דוקא בחטא זה של "מרגלים אתם"?
אלא, חושש היה שמא ילכו האחים לתור אחריו ולחפשו, ביודעם שהוא נמכר למצרים, עד אשר יגלו את זהותו - לפיכך אמר להם: "מרגלים אתם" ובכך חסם בפניהם את כל הדרכים ונטל מהם כל אפשרות לחקור ולדרוש אחריו, כי אדם החשוד בריגול לא יעיז להרבות בשאלות על-אודות מושל הארץ... (הה"ק ר' אברהם משה'לי ז"ל מפשיסחה)

"ויאסף אתם אל משמר שלשת ימים... זאת עשו וחיו" (מב - יח)
הוא הזכיר להם את אשר עשו תוך שלושה ימים בשכם. הרי הרגו עיר שלמה, אחרי אשר כפו על אנשיו להימול, ואילו הוא פירנס את האנשים שנאלצו להימול על-ידו ונתן להם את מחייהם. אמנם "זאת עשו" - לכוף אנשים לברית-מילה, אולם "וחיו" - על-מנת להחיותם אחר-כך ולא להרגם... (זהר)

"את האלקים אני ירא" (מב - יח)
אמנם נשבעתי בחיי פרעה, כי "מרגלים אתם", אף-על-פי-כן אם אשחרר אתכם לא יהא בזה משום זלזול בכבודו, שכן ישנו מלך עליון על פרעה ועלי להתיירא מפניו... (שפתי כהן)
מה ראה יוסף להתפאר בכך, שהוא "ירא אלוקים"?
אלא, שביקש להשפיע עליהם יראת-שמים, למען יתעורר לבבם לתשובה. לפיכך אמר להם: "את האלוקים אני ירא" - ובכך עורר את היראה בקרבם. 
ואכן מיד לאחר-מכן קראו ואמרו: "אבל אשמים אנחנו על אחינו"... (הרה"ק מהר"ם ז"ל מאמשינוב)
לפיכך אמרו חכמינו במדרש, על זה שציוה השם-יתברך כי יהושע יילחם בעמלק: "יבא בן בנו של שמי שנאמר בו: את האלוקים אני ירא, ויפרע ממי שנאמר בו: ולא ירא אלוקים" - כי עמלק הוא היפוכו הגמור של יוסף. יוסף היה משפיח מיראת-השמים שבו על אחרים, שיהיו גם הם יראי-שמים וישובו בתשובה; ואילו אצל עמלק היה ההיפך מזה: "ואתה עיף וידע ולא ירא אלוקים" - הוא היה כל-כך רחוק מיראת-אלוקים, עד שהיה משפיע מקרירותו ועייפותו על אחרים. היית עייף ויגע, חסר כל התלהבות ליהדות, מכיון שהוא היה ":לא ירא אלוקים" והושפעת ממנו. לפיכך יכול להלחם בעמלק רק צאצאו של יוסף. (אבני אזל)

"אבל אשמים אנחנו על אחינו...
בהתחננו אלינו ולא שמענו" (מב - כא)
אף-על-פי שלא עשינו עוולה במכרנו אותו, מכיון שעל-פי דין עשינו זאת, הרי מכל-מקום כשהתחנן אלינו היינו צריכים לנהוג לפנים משורת הדין ולרחם עליו... (ספורני ומלבי"ם)
אפשר לומר, כי זוהי הכוונה בדברי חכמינו: "לא חרבה ירושלים אלא על שהעמידו דיניהם על דין תורה" (בבא מציעא ל') - שהרי מובא בספרים, כי חורבן בית שני נגרם בגלל חטא מכירת יוסף (ראה ספורני לז-כח), ובמעשה מכירת יוסף הלא היה החטא בזה, שלא נהגו ביוסף לפנים משורת הדין ולא ריחמו עליו... (אבני אזל)
משראו האחים את גודל יראת-השמים של יוסף, שאף כי נשבע "חי פרעה", וכל הנשבע בחיי המלך ואינו מקיים הריהו חייב מיתה, ובכל-זאת הוא מעמיד חייו בסכנה ומשחררם מבית-הסוהר, בזמן שהם זרים לו לגמרי - רק אז התחילו להשיג את חטאם, שהם לא ריחמו אפילו על אחיהם, עצמם-ובשרם, והתיחסו כלפיו בכל חומר הדין.
לפיכך אמרו: "על כן באה אלינו הצרה הזאת" - בא עלינו העונש מידה כנגד מידה. אנו לא רצינו לרחם על אח - הרי אנו זקוקים עכשיו לרחמיו של גוי נכרי... (שפתי כהן)

"על כן באה אלינו הצרה הזאת" (מב - כא)
נענשנו מידה כנגד מידה. אנו רצינו להרוג את יוסף, על-שום שעתיד לצאת ממנו ירבעם בן נבט (מדרש) ודנינו אותו על שם סופו - לפיכך אומרים לנו עכשיו: "מרגלים אתם" - לפי שהדורות הבאים אחרינו עתידים לחטוא חטא המרגלים ואף אותנו דנים על שם העתיד... (מלא העומר)

"הלא אמרתי אליכם לאמר אל תחטאו בילד" (מב - כב)
כל אשר עשה לכם לא עשה מתוך כוונה להרע לכם, כי אם רק מעשי-ילדות היו אלה - ולא היה טעם לראותו כרודף הראוי לעונש; לפיכך "וגם דמו הנה נדרש"... (ספורני)

"ויאמר ראובן... את שני בני תמית... ויאמר לא ירד בני עמכם" (מב - לז, לח)
לא קבל דבריו של ראובן אמר בכור שוטה הוא זה.(רש"י)
כאשר אמר ראובן: "את שני בני תמית", התכוון לומר, שיטול ממנו את חלק הבכורה ובניו לא יקבלו את חלקם הראוי בארץ-ישראל. כשם שאמרו חכמינו על הפסוק: "ויהושע וכלב חיו מן האנשים ההם" - "שנטלו חלקם בארץ" (בבא בתרא קי"ח) - ואם נטילת חלק בארץ-ישראל נקראת "חיות", הרי שלילת חלק בארץ-ישראל נקראת "מיתה".
ברם, באמת כבר נטל ממנו יעקב את הבכורה עוד מלפני-כן, עקב מעשה בלהה, ולפיכך אמר: "בכור שוטה הוא זה" - שכן בגמרא נקרא בכור כזה, שאינו נוטל שני חלקים בירושה, בשם "בכור שוטה" (בבא בתרא קכ"ז) - בין כה וכה כבר אין לו חלק של בכורה... (תורת משה)
יעקב ראה בזה שאומרים עליהם: "מרגלים אתם" - שרוצים להענישם על חטא העתיד של המרגלים, כשם שהם הענישו את יוסף שעתיד לצאת ממנו ירבעם בן נבט, לפיכך לא רצה לקבל את ערבותו של ראובן, אשר שבטו עתיד לקחת חלק בחטא המרגלים. אולם, את ערבותו של יהודה קיבל, לפי שממנו לא יצאו מרגלים, אלא אדרבה, כלב בן יפונה, משבט יהודה, התנגד למרגלים בתוקף - וממילא ערבותו בטוחה היא... (מלא עומר)

"כי לולא התמהמהנו כי עתה שבנו זה פעמים" (מג - י)
אומרים בשם אחד מגדולי האדמו"רים בדורות עברו, שאמר בראש-השנה לפני התקיעות: "כי לולא התמהמהנו" - אחרנו גם את "אלול" ("לולא" - אותיות של "אלול") - כי עתה שבנו פעמיים" - כבר היינו צריכים עתה לשוב פעמיים בתשובה, גם באלול וגם בראש-השנה...

"ואת אחיכם קחו וקומו שובו אל האיש" (מג - יג)
קחו אתכם את האחווה - "את אחיכם" - "וקומו שובו אל האיש" - על-ידי-כך תשובו בתשובה לפני השם יתברך הקרוי "איש". אתם חטאתם בעזיבת האחווה - "הסיעו עצמן מן האחווה" (רש"י לז-יז) - הרי תשובתכם היא לחזור אל האחווה... (מפי שמועה)

"וא-ל ש-ד-י יתן לכם רחמים" (מג - יד)
אמרו חכמינו: ""כל המרחם על הבריות מרחמין עליו מן השמים" (שבת קנ"א). זהו שאמר יעקב: השם-יתברך יתן בלבכם רחמים, שתרחמו על אחרים - "לפני האיש" - עוד לפני שיתן השם-יתברך רחמים בלבו שירחם עליכם, כי אז תהיו בטוחים - "ושלח לכם את אחיכם ואת בנימין" - כי כאשר תרחמו אתם על הבריות - ירחמו עליכם מן השמים... (אמרי שפר)

"וא-ל ש-ד-י יתן לכם רחמים" (מג - יד)
מי שעתיד לומר ליסורין די הוא יאמר ליסורי די (מדרש)
ידוע מה שאומרים חכמינו, כי כל מה שאירע לאבות, סימן על מה שעתיד לבוא על בניהם - "מעשי אבות סימן לבנים" - וישועתם של האבות, סימן היא לישועתם של בניהם. כאשר ראה יעקב את הצרות העוברות עליו, אמר: אם רק סימן הוא זה ליסורים שעתידים לבוא על בני, הרי לא יתכן שיעצרו כוח לעמוד בהם. אלא מסתבר שסוף-כל-סוף תרחם עליהם ותאמר ליסוריהם די, למען יעצרו כוח לעמוד בהם. אלא שמסתבר שסוף-כל-סוף תרחם עליהם ותאמר די ליסוריהם די, למען יעצרו כוח לעמוד בהם. אם כך, אמור גם עתה די ליסורי, שאינם אלא סימן ליסורי העתיד של בני ישראל.
משל למה הדבר דומה, לעולל יונק שחלה, ונתן הרופא לאם המניקה סם-הקאה, למען ישפיע הסם גם על היונק ויקיא וייטב לו. הסכימה האם לגמוע את הסם המר והחריף, אף-על-פי שהיא אינה זקוקה כלל לכך, כי אם למען טובת התינוק. אך היא ביקשה מן הרופא שיאמר די במחצית הכמות שנתן לה, ואילו הרופא עמד על שלו, שהיא צריכה לגמוע את הכל. אולם, לאחר מכן החל התינוק להקיא במידה מופרזת, עד שהיה הכרח לתת לו אמצעים לעצירת ההקאה. אז בכתה האם ואמרה: "אם-כן, איפוא, לשם מה הייתי צריכה לגמוע מנה כה גדולה מן הסם המר?"
כיוצא בזה אמר יעקב: הלא בין כה וכה לא יוכלו בני לעמוד בכל-כך הרבה יסורים קשים, ותהא חייב לומר להם די - אם-כן לשם מה צריך אני, הסובל רק בשבילם, לסבול יסורים כה רבים? אמור, איפוא, גם ליסורי: די!... (אהל יעקב)

"וידברו אליו פתח הבית" (מג - יט)
כאשר נפרד מהם יעקב התפלל ואמר: "וא-ל ש-ד-י יתן לכם רחמים", לפיכך עמדו בפתח ליד המזוזה, שעליה חקוק שם "ש-ד-י", כדי לעורר את תפילתו של יעקב. (שפתי כהן)

"אלקיכם ואלוקי אביכם נתן לכם מטמון...
ויוצא אליהם את שמעון" (מג - כג)
השם-יתברך יגלה לכם את מטמוניות התורה, את הסודות הגנוזים בה. - "ויוצא אליהם את שמעון" - והתגלות זו תבוא על-ידי רבי שמעון בר יוחאי, העתיד לירד לעולם ולגלות את סודות התורה בזהר הקדוש... (מפי שמועה)

"כספכם בא אלי" (מג - כג)
לכאורה הרי לא היתה זו אמת, שכן החזיר להם את כספם?
אלא, כך אמר להם: "כספכם" - הלא בין כה וכה כספכם הוא - "בא אלי" -כל אשר בא אלי כעת. לפי שנאמר במדרש, כי כל עיקרו של הרעב בא אז על העולם, למען יצטבר במצרים כסף תועפות, כדי שתוכל להתקיים ההבטחה: "ואחרי כן יצאו ברכוש גדול". וא-כן נמצא, שכל הכסף הזורם כעת לאוצר המצרי נועד רק בשבילכם, ולמה לי לקחת ממכם עכשיו ולהחזיר לכם אחר-כך?... (הרה"ק מהר"ר מנחם ז"ל מאמשינוב, וכן באהל יעקב)

"הזה אחיכם הקטן אשר אמרתם אלי, ויאמר אלוקים יחנך בני" (מג - כט)
בעצם הלא אין כאן כל תשובה לשאלתו של יוסף?
ברם, האלשיך אומר, כי לפיכך ציוה יוסף להביא את האח הקטן ואמר: "בזאת תבחנו בבוא אחיכם הקטן" - מכיון שהיה סבור, שילד קטן אין בו דעת כדי להעלים סוד, ויוכל להוציא מפיו הכל, וזו תהיה הבחינה.
אך משראה יוסף לפניו אברך בן שלושים שנה, אב לעשרה ילדים, קרא בתמיהה: "הזה אחיכם ה ק ט ן אשר אמרתם?" - כלום זהו ה"קטן" שלכם? (כלומר, אין כאן "הא השאלה", כי אם "הא התמיהה") - הלא כבר גדול הוא במלוא הדעת. לפיכך הוסיף מיד: "אלוקים יחנך בני" - כדי שלא יהא נראה, כאילו עינו צרה בגדילתו. כדרך שאומרים הבריות: "בלי עין הרע - יעלה ויגדל מעלה-מעלה"... (עמק שאלה)

"וימהר יוסף כי נכמרו רחמין אל אחיו... ויבא החדרה ויבך שמה... ויתאפק ויאמר שימו לחם" (מג - ל, לא)
"יוסף" - כלומר, צדיק הדור, מתמלא רחמים על ישראל בגלל הגלות הארוכה והקשה, אשר אינה יודעת קץ - "ויבא החדרה ויבך שמה" - הריהו חודר אל תוך חדריו הפנימיים של השם-יתברך ובוכה מרה. ברם, שם מתברר לו שטרם הגיעה העת - "ויתאפק" - ואין לו אלא להתחזק ולהתאפק, שלא לדחוק את הקץ - "ויאמר שימו לחם" - הריהו מבקש על-כל-פנים שיהיו ישראל מתפרנסים בריוח ויהיה להם לחם די-צורכם, למען יוכלו לעמוד בכל צרות הגלות הארוכה... (תפארת שלמה)

"כי לא יוכלון המצרים לאכל את העברים לחם כי תועבה היא למצרים" (מג - לב)
המצרי אינו יכול לאאכול את לחמו בתיאבון, בידעו כי גם העברי יש לו פרוסת לחם לאכול. אין אכלו ערב לחכו, כל עוד רואה הוא את העברי חי גם הוא. "כי תועבה היא למצרים" - מידה רעה ונתעבה זו, של צרות-עין בפרוסת-לחמו של היהודי, טבועה היא בדמם, באופיים... (מפי שמועה) 

"ותרב משאת בנימין ממשאת כלם... וישתו וישכרו עמו" (מג - לד)
מיום שמכרוהו לא שתו יין ואותו היום שתו. (רש"י)
מה טעם שתו אותו היום יין, והלא טרם ידעו שזהו יוסף?
ברם, כשראו שקיבל בנימין יותר מכולם ולא נתעוררה בהם קנאתם כלל, הבינו שכבר תיקנו את חטא מכירת-יוסף, שבא כתוצאה מקנאה - "ויקנאו בו אחיו" - ולכן כבר יכלו לשתות יין... (קב חן)
חוששים היו, כי באם לא ישתו עכשיו יין, יחשוד בהם שוב שמרגלים הם, ולכן רוצים הם להיות מפוכחים, לבל יגלו את סודותיהם, שכן "נכנס יין יצא סוד". משו-כך היו מוכרחים לשתות יין... (קהלת יצחק)
"וישתו" - הם שתו רק מעט, במידה רגילה, ובכל-זאת "וישכרו" - נעשו מיד בגילופין, משום שכבר לא טעמו יין זה עשרים ושתים שנה...
כיוצא בזה גם נח, שנשתכר אחרי המבול, באמת שתה אז אותה כמות שהיה שותה לפני המבול, אלא שלא ידע כי בינתיים חל שינוי בטבע האדם, ואותה כמות יין שהיתה רגילה לפני המבול, נעשתה עכשיו גדולה על המידה עד כדי שכרון... (בשם השפת אמת)

"הם יצאו את העיר לא הרחיקו ויוסף אמר לאשר על ביתו קום רדף אחרי האנשים והשגתם" (מד - ד)
"לא הרחיקו" - עדיין לא הרחיקו מן העיר כשיעור של פרסה, שאז צריך לומר תפילת-הדרך. לפיכך אמר יוסף: "קום רדוף" - בטרם יאמרו תפילת-הדרך - "והשגתם" - כי אז תשיגם, שכן לאחר תפילת-הדרך בודאי ינצלו מידיך... (מפי השמועה)

"כי נחש ינחש איש אשר כמוני" (מד - טו)
כיצד הוציא יוסף דבר-שקר מפיו, ואמר שהוא מנחש בעת שלא היה מנחש כלל וכלל?
ברם, ב"איש אשר כמוני" התכוון לפרעה, שהוא כמוהו, כפי שנאמר להלן: "כי כמוך כפרעה" (מד- יח) - כלומר, פרעה שהוא כמוני, הוא אשר נחש ינחש. ובכוונה אמר בלשון כזו, שישתמע כאילו הוא מתכוון לעצמו, בשעה שבאמת התכוון לפרעה... (אורח חיים)
הרבי מקוצק ז"ל היה אוצר:
"איש אשר כמוני" - מי שרוצה להדמות אלי ולחקות את מעשי הריהו "נחש ינחש"...
חיקוי הזולת, כמוהו ככישוף...
בחצרו של הרבי מרדומסק, בעל תפארת-שלמה ז"ל, היה חסיד זקן ופיקח. פעם הבחין אותו חסיד באברך פלוני, שהוא מחקה בתפילתו את תנועותיו של הרבי. ניגש אליו ולחש לו לתוך אוזנו: "להוי ידוע לך, שאתה ראוי לשחיטה".
נבהל האברך ונכנס מהר אל הרבי, לספר לו את אשר אמר לו החסיד הזקן המפורסם.
כששאל הרבי את החסיד לכוונת דבריו, השיב לו החסיד: 
"בצוואת רבי יהודה החסיד נאמר, כי תרנגולת הקוראת כמו תרנגול, יש לשחטה. וטעמו של דבר הוא: בשלמה התרנגול, בשעה שצורב לו תחת כנפיו, מוכרח הוא לקרוא. אבל את, התרנגולת, שאין לך צריבה תחת כנפיך, מה לך כי תקראי? אלא אין זאת שאת סתם חקיינית, ולכן ראויה את לשחיטה".
"ממילא, - סיים החסיד דבריו - אם הרבי מצעק ועושה תנועות בתפילתו, הרי זה משום שצורבת בו התלהבות דקדושה. אבל אתה, אברך צעיר, שאין בך כל צריבה, מה לך מצעק ועושה תנועות? אלא אין זאת שאתה סתם חקיין, ויש לעשות בך מה שעושים בתרנגולת הקוראת..."


"וייקץ פרעה ויחלום שנית"
טבע האדם להתעורר משנתו כשהוא חולם חלום מסעיר. צדיק, כאשר הוא מקיץ מתוך חלום, הוא נוהג כיעקב אבינו שאמר בעת שהתעורר מחלום: "אכן יש אלהים במקום הזה", וקם מיד לעבודת הבורא. לעומת זאת, כאשר רשע מקיץ מחלום, הוא נוהג כפרעה "ויישן ויחלום שנית", מתהפך לצד השני. (עפ"י פירוש רבי מאיר מפרמישלאן).
 
"וישלח פרעה ויקרא את יוסף ויריצוהו מן הבור"
פירוש אופטימי לפסוק זה נתן ה"חפץ חיים": כאשר מגיע קץ הזמן המיועד, אין הקב"ה מתמהמה אפילו לרגע מיותר אחד. כיוון שהסתיים הזמן שנגזר על יוסף לשבת בבית האסורים, הריצוהו במהירות מן הבור היישר אל בית המלך. כך, אומר ה"חפץ חיים", יהיה גם כאשר תגיע עת הגאולה, היא לא תתמהמה רגע אחד מיותר. המשיח יופיע בפתאומיות ויריץ את ישראל מבור הגלות אל ארץ ישראל.
 
"ירא פרעה איש נבון וחכם וישיתהו על ארץ מצרים"
יוסף הציע לפרעה למנות "איש חכם" שיהיה אחראי כלפי העם. מדוע העלה הצעה זו? המגיד מדובנא הסביר זאת בכך, שיוסף ידע שברגע שחרטומי מצרים ישמעו את פתרונו ההגיוני לחלום פרעה, הם יקנאו בו וינסו לזלזל בו ולהמעיט מערך הפתרון. לכן, הוסיף יוסף לפתרון החלום דבר תכליתי נוסף: למנות איש חכם ונבון, כדי שכל אחד מהחרטומים, הרואה עצמו, כמובן, מתאים לתפקיד זה, יסכים לפתרון שיוסף הציע, וכך אומנם היה, ככתוב: "וייטב הדבר בעיני פרעה ובעיני כל עבדיו". שני הסברים נוספים מצאנו בספר "תורת עם" (הוצאת מודן, פירש והתקין הרב מנחם הכהן). האחד – עצתו של יוסף היא למנות איש אחד, אחד דווקא, שישא באחריות כלפי המלך והשלטון, ולא מינוי של "מועצת חכמים" שיעסקו בדיוני סרק, ויטילו את האחריות זה על זה. הסבר נוסף – אמר יוסף לפרעה: כאשר העם רעב ללחם, הוא מוציא זעמו על השליט עד כדי סיכון מעמדו, על כן, העצה של יוסף היא למנות "דרג ביניים" שתפקידו לדאוג לכך שהעם לא יהיה רעב ועל-ידי כך גם מעמדו של המלך יובטח. ואם, חס וחלילה, ייכשל אותו דרג ביניים, הרי שזעם העם יופנה כלפיו, ולא כלפי המלך.

"אתה תהיה על ביתי ועל פיך ישק כל עמי"
פרעה, מחששו ששריו ויועציו יקימו מרד נגדו על שמינה "נער עברי" כאחראי עליהם, נקט מספר צעדים שיביאו להתערות ולהתבוללות מהירה של יוסף בתוך החברה המצרית: הוא שינה את בגדי יוסף ("וילבש אותו בגדי שש"), שינה את שמו ל"צפנת פענח" ( בפירוש מצרי משמעות השם היא "מכלכל החיים") וכן השיא לא אשה בת האצולה המצרית, את אסנת בת פוטי פרע כהן און. מציין ב"תורת עם", כי רק פעם אחת נזכר בתורה השם "צפנת פענח", היהי זה כאשר פרעה הדביק לו שם זה. אבל יוסף דחה את השם הזה,ושמר בקפדנות על שמו העברי. "ויצא יוסף מלפני פרעה", - נכנס אליו כיוסף ויצא ממנו יוסף. עוד שואלים, מדוע פרעה מצא לנכון לשדך את יוסף ועוד לבתו של פוטי פרע כהן און. האם יש לכך משמעות? ומביא שלושה הסברים: פרעה חשש שפוטיפר (פוטי פרע) יתסיס את המצרים על שפרעה שם מעליהם את העבד העברי, ולכן שידך ליוסף את בתו של פוטי פרע, כדי שיבינו כלום, שאם פוטי פרע הכהן נתן את בתו לאיש הזה, משמע הוא לא עבד רגיל, אלא נער שהמדיינים גנבו אותו ממולדתו ומבית אביו. ההסבר השני – השידוך בא להוכיח שסיפורה של אשת פוטיפר היה עלילת שווא, אחרת לא היה מסכים פוטי פרע שבדיוק אותו יוסף ישא את בתו. וההסבר השלישי – פרעה רצה, שע"י הצאצאים שיעמיד יוסף מבת פוטי פרע, יירשו המצרים את חכמת יוסף וכשרונותיו. ("תורת עם", הרב מנחם הכהן).

 "והם לא הכירוהו"
יוסף דיבר עם אחיו קשות, כיוון שמתוך שראה שהם לא הכירוהו, הסיק שעוון מכירתו על ידם למדיינים חדל להעסיק אותם, שאלמלא כן, היו זוכרים היטב את צורת פניו. (ה"כתב סופר")
 
"קחו מזמרת הארץ בכליכם"
אומר רבי נחמן מברסלב: אמר יעקב לבניו: קחו עמכם למצרים "מזמרת הארץ" – ניגון מארץ ישראל, וכאשר תהיו בגלות, נגנו את הניגון הזה, שימתיק לכם את יסורכם ויזכיר לכם מאין באתם, ולאן אתם צפויים לחזור.

"ויאמר מרגלים אתם"
מה פתאום הדביק להם יוסף עוון של ריגול, הרי נתפסו, לכאורה, בעוון גניבת הגביע? אלא, ידע יוסף, שאם יעכב אותם באשמת גניבה, והם הלוא יודעים כי הם חפים מפשע, הם יתמרמרו וישאלו את השומר עליהם, מי זה האדון שהורה לעוצר אותם, וזה, ודאי יאמר להם שמדובר במושל חדש על מצרים, עברי אחד שפעם היה עבד ועלה לגדולה, ואז היה חשש שהם יגלו בעצמם שבעצם מדובר ביוסף. לכן "הדביק" להם יוסף אשמת ריגול, ואז, ידע, הם לא יעמיקו חקור עם שומריהם בשאלות עליו, שכן זה רק יגדיל את החשד כלפיהם כי מרגלים הם. (עפ"י "אמרות חכמה על התורה").
 
מעשה שהיה - למול אליבא דכולם
"לכו אל יוסף, אשר יאמר לכם תעשו"
לאפיקורס אחד נולד בן, והוא רצה שלא למול אותו. אלא, שהוא רצה שיהיה לו מעין אישור לכך מדמות רבנית. ניגש האפיקורס לרב בעיירה, וניסה להוכיח לו, שמלומדים רבים סבורים, שמנהג המילה מקורו בכלל בעם המצרי הקדום, בו המילה היוותה כאות השתייכות לעם המצרי הנבחר, ומשם, לדבריו, התפשטה המילה על פני עמים אחרים, והיהודים בכללם.
אמר לו הרב: מדוע אתה נצרך להסתמך על "מלומדים" למיניהם, הרי נאמר ברש"י מפורשות: "אשר יאמר לכם תעשו – לפי שהיה יוסף אומר להם שימולו", ואם כן, נכון שהמצרים היו מלים את בניהם, אך מי שהנהיג זאת אצלם, היה יוסף שלנו.
השיב לו האפיקורס, דברי בדים אתה מדבר, וכי לשם מה היה הדבר נחוץ ליוסף, מה איכפת לו שאין המצרים נימולים כלל?
השיב לו הרב: הדבר היה דרוש לו בדיוק בשביל אפיקורסים כמוך, שכל כך להוטים לחקות את דרכי הגויים, ומשיראו כי גם הגויים מלים את בניהם, יחשיבו הם את המצווה הזו בחשיבות יתירה ויעשו אף הם כן.

הכנה למשיח
הגאון והצדיק ר' ישראל מאיר מראדין ה'חפץ חיים' הגיע לגבורות בתום מלחמת העולם הראשונה. אולם חרף גילו המופלג, המשיך ה'חפץ חיים' בפעילות ציבורית ענפה והרבה לנסוע בקהילות רוסיה ופולין בעניני הכלל. בנסיעות אלו, לא נטל עמו ה'חפץ חיים' מטען רב, כי דרכו כל הימים היה להסתפק במועט שבמועט. עם זאת, נתנו תלמידיו המובהקים את דעתם לכך, שלכל מסע מחוץ לעירו, נוטל עמו הרב, ארגז קטן ונעול. מפאת כבוד הצדיק, לא העזו התלמידים והמקורבים לשאול את רבם הנערץ, מה מכיל הארגז הנעול, שאין הרב נפרד מאתו בכל נסיעותיו. אולם, משנפטר ה'חפץ חיים', פתחו תלמידיו את הארגז ומצאו בו איצטלה רבנית חדשה, בדומה לזו שנהג הרב ללבוש בשבתות וימים טובים. אותה שעה נזכרו התלמידים, שרבם העיר כמה פעמים בשיחותיו, שמן הראוי לקבל את פני המשיח, בבגדי שבת מצוחצחים. הבינו אפוא, שכל אימת שה'חפץ חיים' עזב את ביתו, נתן את דעתו לאפשרות שיצטרך לקבל את פני המשיח שיבוא. ומשום כך, דאג שיהא עמו בקביעות, בגד שבת הולם.
 
"וַיִּיקַץ פַּרְעֹה. וַיִּישָׁן וַיַּחֲלֹם שֵׁנִית" ('בראשית' מא ד-ה)
האדמו"ר ר' אהרן מקרלין, אמר פעם לחסידיו: "צאו וראו מה בין יעקב לבין פרעה? אצל יעקב אבינו נאמר: "וַיִּיקַץ יַעֲקֹב מִשְּׁנָתוֹ וַיֹּאמֶר" ('בראשית' כח טז) זו דרכם של חסידים ואנשי מעשה. בשעה שמתעוררים משנתם, מיד הם מקיימים; "וַיֹּאמֶר"; 'ברכות התורה', 'ברכות השחר', 'קריאת שמע', 'תפילה' ו'תלמוד תורה'. אבל אצל פרעה נאמר: "וַיִּיקַץ פַּרְעֹה. וַיִּישָׁן וַיַּחֲלֹם שֵׁנִית", משפקח פרעה את עיניו, התהפך על צידו והמשיך בשנתו".
 
 
שנים ארוכות וימים מעטים
בשבת פרשת 'מקץ' הסב הצדיק ר' מאיר'ל מפרימישלן עם חסידיו ליד השלחן הערוך כדרכו בקודש. בתום הסעודה והזמירות, החל ר' מאיר'ל בהשמעת דברי תורה. ופתח בדברים הבאים: "המעשה הבא שמעתי מפי אבי הקדוש, זכותו תגן עלינו. פעם נתעלתה נשמתו לגנזי מרומים וראה שהביאו לעולם האמת, איש צעיר לימים. ואחריו השתרך, אדם זקן ושבע ימים. והנה, נדהם אבי לשמוע, שכינו את האיש הצעיר; 'זקן'. ואת הזקן המופלג כינו; 'קטן'. פנה אפוא לעומדים סביבו ושאל ברוב מבוכה: "הרי אנו מצויים כאן בעולם האמת; מדוע תתלוצצו על האנשים האלה, כשאתם פונים אליהם"? השיבו דרי מעלה לאבי, בזו הלשון: "האמת היא, שהאיש הצעיר פעל הרבה בשנותיו המעטות על פני האדמה, כל יום מחייו, נחשב לו כשנה. לעומת זאת, מיעט הזקן לפעול בשמונים שנות חייו עלי אדמות. ולכן אינו נחשב בעינינו, אלא לילד קטן ומסכן". ר' מאיר'ל השמיע את דבריו בעינים עצומות, כאילו היה מרחף בעולמות עליונים. ולאחר שהיה קלה הוסיף ואמר: "פרשת השבוע מתחילה: "וַיְהִי מִקֵּץ שְׁנָתַיִם יָמִים" ('בראשית' מא א). וכבר אמרו חז"ל; 'כל מקום שנאמר: "וַיְהִי", אינו אלא לשון צער' ('מגילה' י). ואכן; "וַיְהִי" צרה גדולה היא, כאשר; "מִקֵּץ", בתום חיי האדם מתברר, שכל שנותיו אינן אלא; "שְׁנָתַיִם יָמִים", ימים מועטים בלבד".
 
 
נשאת ונתת באמונה?
הגר"א מוילנא נהג לעתים להסב עם חבורות של ת"ח צעירים ולהסיח עמהם בדברי תורה; באחת הפגישות, פנה אברך אחד אל הגאון ואמר: "נאמנים עלינו דברי חז"ל; 'ליכא מידי דלא רמיזי באוריתא' ('תענית' ט). ילמדנו רבנו: היכן רמוזים בתורה דברי חז"ל; 'בשעה שמכניסין אדם לדין. אומרים לו: "נשאת ונתת באמונה"'"? ('שבת' לא). הרהר הגר"א רגע קט. ומיד אורו עיניו וקרא בהתרגשות: "אכן, מאמר חז"ל זה, מרומז באחד הפסוקים בפרשת 'מקץ': "עַל דְּבַר הַכֶּסֶף הַשָּׁב בְּאַמְתְּחֹתֵינוּ בַּתְּחִלָּה אֲנַחְנוּ מוּבָאִים" ('בראשית' מג יח).
 
 
"וְהִנֵּה שֶׁבַע פָּרוֹת אֲחֵרוֹת עֹלוֹת אַחֲרֵיהֶן... וַתַּעֲמֹדְנָה אֵצֶל הַפָּרוֹת.. וַתֹּאכַלְנָה הַפָּרוֹת" ('בראשית' מא ג-ד)
כאן מרומזים דברי חכמינו שאמרו; 'בתחלה קראו "הֵלֶךְ" ולבסוף קראו "אֹרֵחַ" ולבסוף קראו "אִישׁ"' ('סוכה' נב). "וַיָּבֹא הֵלֶךְ לְאִישׁ הֶעָשִׁיר וַיַּחְמֹל לָקַחַת מִצֹּאנוֹ וּמִבְּקָרוֹ לַעֲשֹוֹת לָאֹרֵחַ הַבָּא לוֹ וַיִּקַּח אֶת כִּבְשַׂת הָאִישׁ הָרָאשׁ וַיַּעֲשֶׂהָ לָאִישׁ הַבָּא אֵלָיו" ('שמואל' ב יב). בתחילה בא היצר הרע אל האדם כ"הֵלֶךְ"  (עובר אורח), לאחר מכן הוא בא אליו כ"אֹרֵחַ". ולבסוף הוא נעשה "אִישׁ" (בעל בית) ומושל בו. שבע הפרות הרעות, הינן סמל כחות הרע של היצר. ובראשונה הן; "עֹלוֹת"; קמעה קמעה הן עולות ומתגלות לעתים רחוקות. לאחר מכן; "וַתַּעֲמֹדְנָה אֵצֶל"; הן מתדבקות אל האדם כ"אֹרֵחַ". עד שלבסוף; "וַתֹּאכַלְנָה"; הן בולעות אותו לחלוטין. (בשם ה'שפת אמת')
 
 
"אַחֲרֵי הוֹדִיעַ אֱלֹקִים אוֹתְךָ אֶת כָּל זֹאת אֵין נָבוֹן וְחָכָם כָּמוֹךָ" ('בראשית' מא לט)
מסתבר, שגם פרעה הבין כי אדם שיש בו יראת שמים ודעת אלקים, הנהו; גם נבון וחכם ו'מדינאי' משובח. ('מעינה של תורה')
 
 
"וַיִּקְרָא פַרְעֹה שֵׁם יוֹסֵף צָפְנַת פַּעְנֵחַ וַיִּתֶּן לוֹ אֶת אָסְנַת בַּת פּוֹטִי פֶרַע כֹּהֵן אֹן לְאִשָּׁה" ('בראשית' מא מה)
'מפרש הצפונות' (רש"י)
א"כ, היה צריך להקרא 'פענח צפנת'? ברם, יוסף זכה למדרגה עליונה זו של גילוי צפונות, על שום שהיה מפליג מאד בצניעות. ומסתיר את צדקותו מעיני הבריות. וזהו פירוש הענין; "צָפְנַת", משום שהיה מצפין ומצניע עצמו - "פַּעְנֵחַ", זכה למדרגה זו של גילוי צפונות. ('שפת אמת')
 
מה הקשר בין חנוכה לחלום פרעה?
חג החנוכה חל תמיד בשבוע שקוראים בו פרשת מקץ; ואמנם אפשר למצוא קשר רעיוני, בין חלום פרעה שבפתח הפרשה, לנס חנוכה; בחלום הראשון של פרעה; אכלו הפרות רעות המראה ודקות הבשר את שבע הפרות יפות המראה והבריאות. ובחלום השני; בלעו השבלים הדקות את שבע השבלים הבריאות והמלאות. כיוצא בכך ארע לישראל בימי מתתיהו החשמונאי ובניו, נגד היונים, כשנמסרו בחסדי ה'; 'גיבורים ביד חלשים ורבים ביד מעטים'. (שפריר צדק)
 
 
"כִּי נַחֵשׁ יְנַחֵשׁ אִישׁ אֲשֶׁר כָּמֹנִי" ('בראשית' מד טו)
הרבי מקוצק זצ"ל היה אומר: "אִישׁ אֲשֶׁר כָּמֹנִי" - מי שרוצה להדמות אלי ולחקות את מעשי, הריהו; "נַחֵשׁ יְנַחֵשׁ". חיקוי הזולת, כמוהו ככישוף.

מידת הענווה 
פעם אחת באו כמה אברכים מישיבת פורת יוסף לביתו של הצדיק רבי מאיר אביחצירא זצ“ל המכונה בבא מאיר, כדי לבקרו, הצדיק סיפר לאברכים שבא אליו אברך אחד תלמיד חכם מישיבתם, ודיבר איתו דברי תורה ונהנה מאוד מדבריו, והוא רוצה לשאול בשלומו, שאלו האברכים לשמו של האברך והצדיק השיב להם: הוא אמר לי ששמו בן ציון אב שאול, והוא אברך בישיבת פורת יוסף.... האברכים התפלאו מאוד מהענווה של רבם אשר הפליא לעשות להצניע ולהקטין עצמו, וסיפרו לצדיק שהרב בן ציון אבא שאול הוא אחד מראשי הישיבה ולא סתם אברך פשוט....  (תפארת ציון).
על אף שיוסף עלה לגדולה מעבדות למלוכה, וזכה להיות משנה למלך מצרים, הוא אינו מתגאה, ” ויקראו לפניו אברך“, ואמרו במדרש רבה שהמלה אברך היא צירוף של המילים אב בחכמה ורך בשנים, ויש לבאר בזה שבכל מקום שהתפעלו מיוסף ורצו לחלוק לו כבוד על חכמתו הרבה, יוסף הצניע עצמו והזכיר לכולם אף שהוא אב בחכמה, הוא רך בשנים, ועדיין צעיר ואינו ראוי לכבוד, ועוד אמרו שם במדרש אבל  נבוכדנצר נקרא טפסר שהוא צירוף המילים טיפש בחכמה ושר בשנים, נבוכדנצר על אף טיפשותו הרבה חיפש כבוד ושררה והזכיר לכולם שהוא שר בשנים ויש לכבדו.
וכן מצאנו במדרשי חז“ל הרבים, שיוסף המעיט עצמו לא נתגאה וכן מובא באגדת בראשית כשמלך יוסף לא הגביה עצמו, וכשם שהיה חבוש בבית האסורים כך היה במלכותו שנאמר: ”ויוסף הוא השליט הוא המשביר“, וכי אינך יודע שהוא השליט הוא המשביר? אלא ללמדך כשם שהוא היה בנערותו, כך הוא היה כשמלך.

"וְהִנֵּה מִן הַיְאֹר עֹלֹת שֶׁבַע פָּרוֹת" (מא ב)
הנה שני החלומות היו זה כדוגמת זה; אלא שהחלום הראשון אירע עם פרות והחלום השני אירע עם שבלים. אולם לכאורה אחר ההתבוננות נראה שיש שינוי נוסף בין החלומות; שבחלום הראשון עלו הפרות מן היאור. ואילו בחלום השני לא עלו השבלים מן היאור. ויש להתבונן מה פשר שינוי זה?
ויתכן לבאר פשרו של דבר, על פי המבואר בגמ` מסכת `ברכות` (נה:) האומרת: `אמר רבי יונתן: "אין מראין לו לאדם אלא מהרהורי לבו" ` ואמרו (שם נו.): `אמר ליה קיסר לרבי יהושע ברבי חנניא: "אמריתו דחכמיתו טובא, אימא לי מאי חזינא בחלמאי? ("כיון שאומרים שאתם חכמים גדולים אמור נא לי מה אחלום הלילה"?) אמר ליה: "חזית דמשחרי לך פרסאי וגרבי בך ורעיי בך שקצי בחוטרא דדהבא" (אמר לו רבי יהושע: "הלילה תחלום שיקחו אותך הפרסיים בשבי ויעבידו אותך ויכו בך עם מקלות של זהב")"`. כמובן שאחרי שהקיסר שמע זאת לא יכול היה להפסיק מלחשוב על כך במשך כל היום כולו וממילא חלם על כך בלילה. מעתה נוכל לבאר כך; הלא פרעה היה אומר תמיד לבני עירו: "לִי יְאֹרִי וַאֲנִי עֲשִׂיתִנִי" כמבואר ב`יחזקאל` (כט ג). והיה מכתיר עצמו כמולך ומושל על הכל ואף על היאור שממנו היתה פרנסת בני מצרים, ממילא נקל להבין שאלו היו הלכי מחשבותיו במשך היום כולו, לכך בחלום הלילה ממילא חלם שהוא "עֹמֵד עַל הַיְאֹר" (בראשית מא). וחלק זה של החלום אינו מענין מה שהראו לו מן השמים, אלא מענין מחשבתו במשך היום. וכיון שחלם שהוא "עֹמֵד עַל הַיְאֹר", ממילא הראו לו את הפרות כשהן "עֹלוֹת... מִן הַיְאֹר" שעליו פרעה היה עומד בחלומו. והדבר מדוקדק היטב בפסוק, שמתחילה נאמר: "וּפַרְעֹה חֹלֵם וְהִנֵּה עֹמֵד עַל הַיְאֹר" ולאחר מכן אמר הכתוב: "וְהִנֵּה מִן הַיְאֹר עֹלֹת שֶׁבַע פָּרוֹת" והיינו: כמו שנתבאר שמאחר שבחלומו היה "עֹמֵד עַל הַיְאֹר", הראו לו את הפרות כשהן "עֹלוֹת... מִן הַיְאֹר". אבל לאחר שהתעורר מן החלום הראשון וראה; כי "הִנֵּה חֲלוֹם", עתה כבר היו נתונים הרהורי לבו על החלום שחלם, מה טיבו ומה פתרונו?! ולא חשב בזמן הזה על היותו מושל על היאור, ממילא כשנרדם שנית מתוך מחשבותיו והרהורי לבו על החלום הראשון, שוב לא חלם כי הוא "עֹמֵד עַל הַיְאֹר" וכשהראו לו את השבלים לא היה צורך שיעלו השבלים מן היאור. וסמך לביאור זה מצינו ברבינו בחיי: שעמד על השאלה מדוע כשהזכיר פרעה ליוסף את חלומו, אמר לו: "בַּחֲלֹמִי הִנְנִי עֹמֵד עַל שְׂפַת הַיְאֹר"? (שם) הלא כשסיפרה התורה בתחילה את חלומו, מבואר שחלם שהוא "עֹמֵד עַל הַיְאֹר" ממש. ולמה שינה לומר: "הִנְנִי עֹמֵד עַל שְׂפַת הַיְאֹר"? וביאר בזה רבינו בחיי: שהתורה כשסיפרה את חלומו גילתה לנו בזה את מחשבתו הרעה, כי היה חלומו מענין מחשבתו, שהיה עושה את עצמו לאלוה והיה אומר שהנילוס הוא יאורו. מפני כן ראה בחלומו כי "עֹמֵד עַל הַיְאֹר". אבל בספורו ליוסף שינה את הענין ואמר שבחלומו הוא "עֹמֵד עַל שְׂפַת הַיְאֹר", כי נתבייש לתת גדולה לעצמו שיאמר על היאור ויבינו כי הינו חולם מהרהורי לבו שמהרהר בדבר ברוב גאוותו במשך היום.

"וּמַרְאֵיהֶן רַע כַּאֲשֶׁר בַּתְּחִלָּה וָאִיקָץ" (מא כא) 
הנה כשסיפר את חלומו הראשון אמר שלאחר מכן הקיץ משנתו, אולם כשסיפר את חלומו השני לא אמר שהקיץ לאחר מכן משנתו, למרות האמור לעיל (ז) לאחר החלום השני: "וַיִּיקַץ פַּרְעֹה וְהִנֵּה חֲלוֹם".
והביאור בזה פשוט: שבספורו על היקיצה שלאחר החלום הראשון, בא להורות שלא היו שני החלומות מתוך שינה אחת אלא שהקיץ לאחר החלום הראשון ושוב ישן ואז חלם את החלום השני. אבל אין מן הצורך לספר שהקיץ לאחר החלום השני, שהרי הדבר ברור שהקיץ שהרי הוא עומד לפנינו כעת ניעור, א"כ ודאי כבר הקיץ משנתו. 

"וְעַתָּה יֵרֵא פַרְעֹה אִישׁ נָבוֹן וְחָכָם" (מא לג)
כבר נתקשו רבים: מה ענין דבר זה לפתרון החלום? ומה יעשה ואיך ינהג עם פתרון חלומו? ויתכן לבאר את הדבר על פי המבואר בגמ` מסכת `ברכות` (נה.): `אמר רב חסדא: "חלמא בישא עציבותיה מסתייה" `, כלומר: חלום רע שהאדם חולם, צערו ועצבונו שהוא מצטער ומתעצב מחמת החלום הרע שהראוהו, מבטל ממנו את פתרון החלום למעשה, לפי שסבל מספיק בעצם העצבון והצער שנגרמו לו כתוצאה מהחלום, עד שכבר אין צורך להביא עליו גם את פתרון החלום למעשה. ממילא יתכן לומר, שיוסף חשש שמא אחר שישמעו פרעה ועבדיו את העתיד לבא עליהם שבע שנות רעב, יצטערו ביותר מחמת כך, עד שגודל צערם יגרום שבסופו של דבר לא יתקיימו כלל שבע שנות הרעב, שהצער שבא להם בעקבות כך יהיה מספיק להם, לכך אמר להם מיד מה העצה כדי למנוע את נזקי שנות הרעב, כדי שלא יבא צער ועצב בלבם וממילא יוכל החלום להתקיים כפי פתרונו. 

"אִישׁ נָבוֹן וְחָכָם" (מא לג)
הקדים הכתוב כאן את ה"נָבוֹן" ל"חָכָם" וכן הוא לשון הכתוב להלן: "אֵין נָבוֹן וְחָכָם כָּמוֹךָ" (לט). אולם בכל התנ"ך לא מצינו שהקדים את ה"נָבוֹן" ל"חָכָם", אלא תמיד הוא ההיפך שה"חָכָם" קודם ל"נָבוֹן", כגון: "אֲשֶׁר נָתַן ה` חָכְמָה וּתְבוּנָה" (שמות לו א). רַק עַם חָכָם וְנָבוֹן הַגּוֹי הַגָּדוֹל הַזֶּה" (דברים ד ו). נאמר אצל שלמה המלך: "נָתַתִּי לְךָ לֵב חָכָם וְנָבוֹן" (מלכים א ג יב). "יִשְׁמַע חָכָם וְיוֹסֶף לֶקַח וְנָבוֹן תַּחְבֻּלוֹת יִקְנֶה" (משלי א ה). ועוד כהנה רבים. בכולם הקדים את החכמה לתבונה ומה ראה יוסף להקדים כאן את ה"נָבוֹן" ל"חָכָם"? ונראה לבאר: שבאמת הדרך היא שהחכמה קודמת לתבונה, שהחכמה היא הבנת הדבר הגלוי בצורה ראויה ונכונה ואילו התבונה היא ההבנה העמוקה יותר של מבין דבר מתוך דבר וכלשון הכתוב ב`הושע`: "מִי חָכָם וְיָבֵן אֵלֶּה נָבוֹן וְיֵדָעֵם" (יג יג). היינו: שהחכמה היא ההבנה הראויה בדבר הגלוי ואילו התבונה היא ידיעת הדבר על בוריו ולעומקו. וכן הוא ב`משלי`: "יִשְׁמַע חָכָם וְיוֹסֶף לֶקַח וְנָבוֹן תַּחְבֻּלוֹת יִקְנֶה" (א ה). היינו: שהחכמה היא שיסכית אזנו לשמוע ויוסיף לקח על ידי שמיעתו, אמנם הנבון יקנה תחבולות היינו: בערמה גדולה יותר. וכיון שכך, הדבר פשוט שדרך קניית התבונה עוברת תחילה בקניית החכמה ואחר שקנה החכמה מתחכם עוד ועוד עד שמגיע ג"כ לרכישת התבונה, לכן תמיד הקדים הכתוב את החכמה לתבונה. וכן הוא מאמר הכתוב ב`משלי`: "רֵאשִׁית חָכְמָה קְנֵה חָכְמָה וּבְכָל קִנְיָנְךָ קְנֵה בִינָה" (ד ז). היינו: שבראשית צריך לקנות את החכמה ורק לאחריה את הבינה וטעם הדבר כמו שנתבאר.
אבל כאן בדברי יוסף, התבונה הנצרכת היא בכדי להבין את הצורך בפתרון בעיית שנות הרעב, דהיינו: להבין שלמרות שכעת אנו נמצאים בשנות השובע ומאומה לא חסר, מ"מ עלינו להבין דבר מתוך דבר שכמו שמתקיים החלום כלפי שנות השובע, כמו כן יתקיים כלפי שנות הרעב ויש להיערך לכך בצורה הראויה. ואילו החכמה נדרשת כיצד לנהל את קיבוץ האוכל ואגירתם באוצרות למשמר לשנות הרעב.
נמצא א"כ, שהצורך בתבונה קודמת לחכמה, שמתחילה צריך להיות מבין דבר מתוך דבר, כלומר: ע"י ההבנה כי יגיעו שנות רעב, נבין שיש צורך להתכונן לכך ולאחר שנגיע לתבונה זו, תדרש החכמה איך להיערך לכך בנהול כל המערכת של אסיפת האוכל ושמירתו, לכך אמר יוסף: "יֵרֵא פַרְעֹה אִישׁ נָבוֹן" כלומר: המבין את הצורך בדבר וחכם שיודע איך לנהל את הענין לאור הבנתו בצורך הדחוף לפתרון בעיית שנות הרעב.
שוב ראיתי בפירוש הרמב"ן על התורה, שכתב: שהצורך ב"אִישׁ נָבוֹן", הוא בכדי שידע להתנהל עם אנשי ארץ מצרים בלחם לפי הטף ולתת להם כדי חיותם וימכור המותר לארצות האחרות בכדי לאסוף עושר וממון לפרעה. והצורך ב"אִישׁ... חָכָם", הוא בכדי שידע לקיים את התבואה הנאצרת באוצרות שלא תרקב. ולפי זה נוכל גם כן לבאר את הקדמת התבונה לחכמה, כיון שהצורך בתבונה קודם, שהרי התבונה היא בשביל שידע איך לאסוף את האוצרות ואילו הצורך בחכמה הוא בכדי שידע איך לקיים לאחר מכן את האוצרות שאסף. (ועי` גם בדברי ה`אור החיים` הקדוש, האלשיך הקדוש ובפירוש ה`עמק דבר` שעמדו בזה וביארו כל אחד לפי דרכו). 

"וַיִּיטַב הַדָּבָר בְּעֵינֵי פַרְעֹה וּבְעֵינֵי כָּל עֲבָדָיו" (מא לז)
ה`מגיד מדובנא` עומד על השאלה: לצורך מה אמר הכתוב שהוטב פתרונו של יוסף אף "בְעֵינֵי כָּל עֲבָדָיו" של פרעה? ומה נעשה יקר וגדולה ליוסף ממה שהוטב פתרונו גם בעיני עבדיו, הלא העיקר הנצרך הוא שהיו דבריו מקובלים על לב המלך ומה איכפת לנו מן העבדים? בכדי לישב את שאלתו, פתח המגיד כדרכו במשל וזה דבר משלו: משל לבן מלך שהיה חולה מאד וישלח המלך אחר כל גדולי הרופאים אשר במדינתו לבקש לבנו מזור ותרופה וילאו כל גדולי הרופאים למצא את רפואת בן המלך. המלך בראותו כי אבדה תקוה מן הרופאים ולא יוכלו להועיל לבנו מחמדו, אמר: "כל הרוצה ליכנס יבוא ויכנס", בחשבו אולי יזדמן ויבוא איזה איש המוני ויגיד דבר המועיל על דרך סגולה או לחש או סמים פרטיים. והנה היה בעירו של המלך רופא חכם ומבין אולם היה עני ודל ולא היה נחשב למוצלח במעשהו, רופא זה לא יצא לו שם של רופא מומחה, אמנם מאז שמע אותו רופא על מחלת בן המלך הבין את רפואתה, אלא שלא נשאו לבו ללכת לומר דבריו במקום שגדולי הרופאים לא הצליחו ושיער בעצמו כי גם אם יבא לא יתנוהו ליכנס אל בית המלך, אבל כעת אחרי ששמע שפתח המלך את הבית לכל הרוצה לבוא, בא גם הוא בתוך הבאים אל הבית. וילך אותו רופא אל משכבו של הבן ולאחר בדיקתו ראה בלבו כי יש ביכולתו להמציא לו ארוכה ומרפא, על ידי סמים הגדלים על כל מים ואגמים, אבל חשב בנפשו אם ידבר דבריו בפני רופאים נכבדים וגדולים כאלה, הלא יענו כנגדו בעזות וילעגו לו ויאמרו לו איך לא יראת מלדבר כזאת בפני רופאים גדולים וחכמים כמונו, שכבר חקרנו על כל מיני סמים יקרים המובאים ממרחק היותר עלולים ומוצלחים להעלות ארוכה לחולה ועם כל זה לריק יגענו ואתה תדבר כזבים כאלה לרפאות המחלה בנקל. אי לזאת טיכס עצה בלבו, לומר את ענין הרפואה בדרך שייטב הדבר גם בעיניהם. עמד ואמר: "מששתי את כל כלי בינתי הדלים ומצאתי תרופה למחלת בן המלך על ידי סמים ידועים, אבל עדין יש צורך באיש מהיר ומבין על דרכי עשייתם ועריכתם ואופני שחיקתם להתיכם ולצרפם על אחת שבע והאיש אשר בחכמתו ירקח כמוהו, הוא זה שראוי שיחפוץ המלך ביקרו". וכהשמע דבר הרופא ההוא לפני חכמי הרופאים, לבשו פניהם שמחה בדבריו וענו ואמרו: "כנים דבריו כנים", כי כל אחד מהם דימה בנפשו כי אותו יבחר המלך לבצע את מלאכת מעשה הסמים ועריכתם, על כן החשו כלם והסכימו אחר דברי הרופא העני. כמו כן היה מצבו של יוסף לפני פרעה ועבדיו, הלא כל חכמי מצרים וחרטמיה נלאו לפתור את החלום, אמר יוסף אל לבו אם אפתור את החלום ואגיד דבר הוראתו הפשוטה, הלא ירבו עלי לעג וקלס לבזותני ויאמרו אלי הן רבים עתה היושבים לפני המלך אשר לבם יהגה חכמות ומושכלות עמוקות בפתרוני חלומות ויבינו בהם רמזים רחוקים, אעפ"כ נלאו בעצתם לפתור חלומו של פרעה ואתה איך יערב על לבך לדבר כדברים האלה הפשוטים בהוראתם.
על כן לבו החכם של יוסף השכיל פיהו, לדבר לפני המלך לאחר ענין הוראתו של החלום "וְעַתָּה יֵרֵא פַרְעֹה" וכו`, כלומר: אני אמרתי פתרון החלום על דרך כלל, אבל יש עוד מהצורך להשיג "אִישׁ נָבוֹן וְחָכָם" לשית אותו על ארץ מצרים "וַיִּצְבֹּר... בָּר" כו`. ובזאת נתן רסן בפי עבדי פרעה שלא יהרסו את דבריו, כי כל אחד מהם יאמר כעת בלבו אולי אותו יבחר לנהל אוצרות גדולים אלו, זהו מה שאמר הכתוב: "וַיִּיטַב הַדָּבָר בְּעֵינֵי פַרְעֹה וּבְעֵינֵי כָּל עֲבָדָיו".

"וַיְהִי מִקֵּץ שְׁנָתַיִם יָמִים" (מא א)
נשאלת השאלה: לצורך מה הוסיפה התורה את תיבת "יָמִים"? 
וכתב לבאר בזה הגרי"ז סאלובייצ`יק בספרו: שלולי שהיה כתוב "שְׁנָתַיִם יָמִים" היה אפשר לפרש שלא היו שנתים מלאים מיום ליום, אלא חלק מן השנה כשנה מדין מקצת השנה ככולה. ולצורך זה אמר הכתוב: "יָמִים" לומר שהיו שנתים מלאים מיום ליום. וכמו שאחז"ל במסכת `ערכין`. ומה שאמר הכתוב: "מִקֵּץ", הוא בא לומר שלא היו יותר משנתים כלום, וכמבואר במסכת `ראש השנה` (יא:): שבראש השנה יצא יוסף מבית הסוהר. כלומר: מיד כשנגמרו שתי השנים המלאים מיד יצא יוסף.

"וְהִנֵּה עֹמֵד עַל הַיְאֹר" (מא א)
יש לתמוה על מה שהזכיר הכתוב לשון: "עַל הַיְאֹר". ולכאורה יותר היה ראוי לומר לשון: "עַל שְׂפַת הַיְאֹר", שהרי לא עמדו הפרות על מי היאור ממש, אלא על שפתו. וכן פרעה בעצמו בספורו ליוסף הזכיר את הלשון: "בַּחֲלֹמִי הִנְנִי עֹמֵד עַל שְׂפַת הַיְאֹר".
וכתב לבאר בזה רבינו בחיי: לפי שזה ספור התורה, גלתה לנו התורה בזה את מחשבתו הרעה, כי היה חולם חלומותיו מענין שהיה חושב ביום במחשבתו, שהרי היה עושה עצמו לאלוה והיה הנילוס יאורו, שכן היה אומר: "לִי יְאֹרִי וַאֲנִי עֲשִׂיתִנִי" (`יחזקאל` כט). ומפני זה הזכיר הכתוב שחלם שהיה "עֹמֵד עַל הַיְאֹר". כלומר: שראה בחלומו כי היה שליט על היאור ומושל עליו. אולם פרעה בספורו כשסיפר הדברים ליוסף שינה את הענין ואמר: "בַּחֲלֹמִי הִנְנִי עֹמֵד עַל שְׂפַת הַיְאֹר", כי היה נבהל בענין החלום, כמו שכתוב: "וַתִּפָּעֶם רוּחוֹ" ונתבייש לתת גדולה לעצמו שיאמר על היאור. לכך אמר: "עַל שְׂפַת הַיְאֹר".


"וְהִנֵּה שֶׁבַע פָּרוֹת אֲחֵרוֹת עֹלוֹת אַחֲרֵיהֶן דַּלּוֹת וְרָעוֹת תֹּאַר מְאֹד וְרַקּוֹת בָּשָׂר" (מא יט)
העיר רבי יוסף דב סאלאוויצ`יק בספרו `בית הלוי`: הנה תואר "דַּלּוֹת" לא נזכר בחלום כלל ורק פרעה הוסיף כן מדעתו בכדי לבחון את יוסף אם יודע הוא או לא. ולפיכך כשהחזיר יוסף לפרעה את פתרון החלום ואמר לו: "שֶׁבַע הַפָּרוֹת הָרַקּוֹת וְהָרָעֹת", לא הזכיר לו ה"דַּלּוֹת" יען כי באמת לא ראה זאת בחלום, ומזה הבין פרעה כי רוח אלקים דובר ביוסף.
אמנם יוסף ידע כי גם זה שרצה פרעה להטעותו הוא גם כן מן השמים, כדי שמזה יבין את הפתרון, שכל החרטומים פתרו אותו על שבע מדינות, כי כן דרך החלום שלא יהיה מפורש, רק יבא בדרך חידה ומשל, על כן פתרו לו על שבע מדינות. ואילו יוסף פתר לו שהחלום מראה על עניני תבואה. והבין זה ממה שאמר לו "דַּלּוֹת". ומצינו לשון דל בלשון הקדש על עניני תבואה וכמו שאמרו חז"ל במסכת ב"מ (נט.): `לא נקראו ישראל דלים, אלא על עסקי תבואה, שנאמר: "וַיִּדַּל יִשְׂרָאֵל מְאֹד" (`שופטים` ו)`. והגם כי דבר בלשון מצרי, מ"מ בודאי אמר בלשון התורה בלשון כהוראת דל בלשון הקודש.
ומסיים ה`בית הלוי`: ומזה יבין כל אדם כמה צריך לשום בטחונו בה`, עד כי גם אם יראה שחברו רוצה לעשות לו רעה, יבין כי גם זאת מה` הוא והוא רק לטובתו.


"וְשָׁם אִתָּנוּ נַעַר עִבְרִי" (מא יב)
בספר `פרדס יוסף` הביא מספר `לשכות הסופר` (לבעל קיצור שו"ע) שעמד בשאלתו: מדוע כאן תרגם התרגום את תיבת: "עִבְרִי" – `עבראה` וכן בכל ספר `בראשית` כשמוזכר תיבת: "עִבְרִי" תרגם התרגום: `עבראה`? ואילו מחומש שמות ואילך תרגם התרגום תיבת: "עִבְרִי" - `יהודאה` (עיין `שמות` ב ו ועוד).
וכתב לבאר בזה: לפי מה שמובא במדרש `בראשית רבה` (פרשה צח) על הפסוק בפרשת `ויחי`: 
"יְהוּדָה אַתָּה יוֹדוּךָ אַחֶיךָ" (`בראשית` מט). שהכונה שיקראו לכל העברים על שם יהודה דהיינו: יהודים. לכן מברכת יעקב הנמצאת בפרשת `ויחי` ואילך תרגם התרגום תיבת: "עִבְרִי" - `יהודאה` ולא `עבראה` כמו שתרגם בחומש `בראשית`.


"וַיַּעַן יוֹסֵף אֶת פַּרְעֹה לֵאמֹר בִּלְעָדָי" (מא טז)
יש להתבונן על הלשון: "לֵאמֹר" למי צריך שיאמר זאת? והרי תיבה זו נאמרת כשאומרים לומר לאחר, כמו: "וַיְדַבֵּר ה` אֶל משֶׁה לֵּאמֹר" (`שמות` ו). כלומר: לומר לבני ישראל. אבל כאן ענה יוסף לפרעה בלבד ומהו "לֵאמֹר"?
גם יש להתבונן מהו פשר הלשון: "וַיַּעַן יוֹסֵף אֶת פַּרְעֹה" והרי היה מתאים יותר לכתוב: "וַיַּעַן יוֹסֵף לְפַרְעֹה"?
ואפשר לבאר בזה, לפי המובא במסכת `סוטה` (לב:): שכל מקום שכתוב לשון עניה הכונה לאמירה בלשון הקודש. והרי פרעה לא היה יודע שפת לשון הקודש כמבואר במסכת ס`וטה` (לו:). וכיון שכך, הוצרך יוסף לפרש לו את הפתרון דרך מתורגמן, לכן כתוב: "לֵאמֹר" שעונה למתורגמן לצורך פרעה והיינו: "לֵאמֹר" שהמתורגמן יאמר את הדברים. ומיושב גם כן הלשון: "אֶת פַּרְעֹה" שבאמת לא אמר לפרעה באופן ישר.


"וְעַתָּה יֵרֵא פַרְעֹה אִישׁ נָבוֹן וְחָכָם" (מא לג)
יש לתמוה: וכי פרעה שאל עצה מפיו של יוסף, שהוא מייעץ לו מה לעשות ואיך לעשות? 
כתב לבאר בזה רבי איצלה מוואלזין בספרו `פה קדוש`, על פי מאמר חכמינו ז"ל במסכת `ראש השנה` (יא:): שבראש השנה יצא יוסף מבית האסורים. ואמרו חז"ל: ש`בפסח העולם נידון על התבואה` (שם טז.). ולפי זה היה קשה, למה הראה הקב"ה את הוראת החלום לפרעה בראש השנה. לכן אמר לו יוסף: "וְעַתָּה יֵרֵא פַרְעֹה אִישׁ נָבוֹן וְחָכָם" כלומר: שהסיבה שהראו לך את החלום הזה היא בשביל אדם אחד שיעלה לגדולה על ידי זה. והאדם הרי נדון בראש השנה, לכך חלק מהפתרון הוא ההמשך שאומר לו: "וְעַתָּה יֵרֵא פַרְעֹה אִישׁ נָבוֹן וְחָכָם". ו"דִּבְרֵי פִי חָכָם חֵן" (`קהלת` י).


"לִרְאוֹת אֶת עֶרְוַת הָאָרֶץ בָּאתֶם" (מב ט)
כתב רבנו אפרים ז"ל: דרך בני אדם הרעבים להיות כחושים וחלשים ופניהם רעים ואתם גבורי חיל ושמנים ופניכם צוהלות, בודאי לחתור את הארץ באתם, דרך בני אדם ברעב להיות עניים ואתם נראים עשירים. והם השיבו לו: "כֻּלָּנוּ בְּנֵי אִישׁ אֶחָד נָחְנוּ כֵּנִים אֲנַחְנוּ", כלומר: אבינו גבור חיל ועשיר והוליד גבורים כמותו. ומה שפנינו מצהילות לא מרוב שובע, אלא שאנחנו באחוה ובשלום יחדיו. וערבה עלינו ארוחת ירק משור אבוס לבעל מריבה, וכמאמר הכתוב ב`משלי`: "טוֹב אֲרֻחַת יָרָק וְאַהֲבָה שָׁם" (טו יז).


"הַמֵּלִיץ בֵּינֹתָם" (מב כג)
במדרש מובא: שבשביל ששמע יוסף עשר פעמים על יעקב את התיבה: "עַבְדְּךָ" נחסרו עשר שנים מימי חייו. וזו מדה כנגד מדה, כי כיבוד אב ואם גורם לאריכות ימיו של האדם כמו שכתוב בו: "לְמַעַן יַאֲרִיכֻן יָמֶיךָ" (`דברים` ה). ממילא ההיפך גורם לחיסור ימים.
ולכאורה כשנמנה לא נמצא רק ה` פעמים את התיבה: "עַבְדְּךָ" א. "שָׁלוֹם לְעַבְדְּךָ לְאָבִינוּ" (`בראשית` מג). ב. "כִּי עָלִינוּ אֶל עַבְדְּךָ" (שם מד). ג. "וַיֹּאמֶר עַבְדְּךָ אָבִי" ד. "כְּבֹאִי אֶל עַבְדְּךָ אָבִי" ה. "אֶת שֵׂיבַת עַבְדְּךָ". 
ומובא בספר `דברי אליהו` בשם הגר"א מוילנא: מכיון שהיה "הַמֵּלִיץ בֵּינֹתָם" נמצא שהיה חוזר ומתרגם את דבריהם ליוסף, א"כ נמצא שס"ה שמע י` פעמים את תיבת "עַבְדְּךָ" בהקשר ליעקב.


"שְׁנֵים עָשָׂר אֲנַחְנוּ אַחִים" (מב לב)
כתב רבנו אפרים ז"ל: סופי התיבות - מרום, שהם כנגד י"ב מזלות שבמרום. כי נמשלו אבותינו לכל צבא המרום. ג` האבות כנגד אויר מים אש. ושבע האמהות כנגד שבעת כוכבי לכת שסימנם: שצ"ם חנכ"ל.


"בֶּן אִמּוֹ וַיֹּאמֶר הֲזֶה אֲחִיכֶם" (מג כט)
כתב רבנו אפרים ז"ל: סופי התיבות - מנורה, רמז שעתיד בית המקדש להבנות בחלקו של בנימין ולהעלות המנורה בו, כמבואר במסכת `זבחים` (נד.).


"אֱלֹקִים יָחְנְךָ בְּנִי" (מג כט)
כתב רבינו מאיר שמחה בספרו `משך חכמה`: לפי חיבתו של בנימין קראו בנו, אף שלא היה בנו ממש. אבל מכל מקום למדנו שהיה יכול להיות בנו, אם כי לא היה גדול יוסף מבנימין רק שמונה שנים. וזה כמו שביארו חז"ל במסכת `סנהדרין` (סט:): שדורות הראשונים ילדו לשמונה שנים. ולמדנו כי יוסף נגמר אצלו כלי ההולדה לשמונה שנים. ובכל זה בעודו בן י"ח שנים התאפק על יצרו ותוקף חומו מאשת פוטיפר.
 
 
פרשת ויגש  

"ויגש אליו יהודה ויאמר בי אדני..." 
על פסוק זה שבפתח הפרשה שנינו במדרש רבה: אמר רב סימון: בנימוסין (=בספר החוקים) שלנו כתוב: "אם אין לו - ונמכר בגנבתו" (שמות כ"ב, ב). מדרש תמוה זה נתפרש על-ידי רבי יעקב קראנץ ("המגיד מדובנא") בדרך הבאה: יהודה מבקש בכל כוחו להניא את השליט המצרי מלהחזיק בבנימין אחיו כעבד. משום כך הוא מביא לפניו חוק קדום בדיני גניבה, שגנב הנתפס בחטא ואין לו ממה לשלם - נמכר לעבד, ובעבודתו פורע את חובו לבעלים. ולכאורה, יש מקום לתמוה על חוק זה: כלום ירצה אדם להחזיק בביתו עבד, שהוא גנב ויכול לפגוע שוב ברכושו? אלא ההנחה היא, שהאדם מטבעו ישר והגון, ונאלץ לשלוח יד בגניבה רק מחמת מחסור ומצוקה. ומעתה, שאינו עתיד לסבול מחסור בבית מעבידו, שוב לא ישלח ידו בגניבה. כל זאת - אומר יהודה - נכון לגבי גנב רגיל, שנכשל בחטא מחמת עניו ודלותו. אבל בנימין אחי הוא "בן-טובים", שלא חסר לו דבר בבית אביו. ואם בכל זאת שלח ידו ברכוש הזולת - סימן שהוא מטבעו גנב; וקיים חשש סביר, שהלה יחזור לסורו בהזדמנות הראשונה. כלום יסתכן מישהו להחזיק בביתו אדם כזה, העלול בכל יום לשלוח ידו בכליו ובכל רכושו?!

"ויגש אליו יהודה ויאמר בי אדני..." 
שואל כאן האדמו"ר רבי אברהם מסוכאצוב: מדוע מתנגד עתה יהודה כל כך להשאיר את בנימין במצרים? הרי הוא עצמו הציע לא מכבר ליוסף: "הננו עבדים לאדוני, גם אנחנו גם אשר נמצא הגביע בידו" (מ"ד, ט"ז)! אלא - אומר האדמו"ר מסוכאצוב - בתחילה סבור היה יהודה, שאותה שעה שבה נמצא הגביע באמתחת בנימין מתחיל שעבוד מצרים, שנגזר בשעתו על בני ישראל, ולכן קיבל עליו באהבה וברצון גזירה זו. אבל כשהודיע השליט המצרי בפסקנות: "האיש אשר נמצא הגביע בידו הוא יהיה לי עבד, ואתם עלו לשלום אל אביכם!" (מ"ד, י"ז) - הסיק מכך יהודה שאין כאן התחלת השעבוד של בני ישראל, אלא מזימה שפלה המופנית רק נגד בנימין. משום כך התקומם יהודה בכל כוחו נגד גזירה זו, והשמיע את דבריו התקיפים והמרשימים באזני השליט המצרי, כדי להניא אותו מגזירתו כלפי אחיו הצעיר.

"ויגש אליו יהודה ויאמר בי אדני..." 
אמר לו יהודה ליוסף: בנוהג שבעולם, מי שלוקח (שקונה) עבד ומצא אותו גנב - מחזירו למוכר; וזה שנמצא גנב, אתה מבקש לקחתו לעבד?! אם לשמשך (לשרתך) אתה מבקשו, אני יודע לשמש יותר ממנו; ואם למלחמה אתה מבקשו, אני יודע להילחם יותר ממנו. אמר לו יוסף: למה אתה מרבה דברים? מסתכל אני, שיש גדולים ממך עומדים כאן ואינם מדברים. ואין ראובן גדול ממך; ואין שמעון ולוי גדולים ממך ואינם מדברים?! ואתה - למה תרבה דברים? אמר לו יהודה: מכל אלו אין אחד מהם חושש בו (=דואג מהחזקת בנימין במצרים) אלא אני, שנאמר: "אנוכי אערבנו" (מ"ג, ט).

"אדני שאל את עבדיו לאמר: היש לכם אב או אח?"
אמר לו יהודה ליוסף: מתחילה בעלילה (באשמת שקר) באת עלינו. מכמה מדינות ירדו למצרים לשבור (=לקנות) אוכל, ולא שאלת אחד מהם כמו ששאלת לנו. שמא בתך באנו ליקח (=לקחת לאישה) או אחותנו אתה סבור לישא? אף-על-פי-כן לא כיסינו ממך דבר.
אמר לו יוסף: יהודה, למה אתה דברן מכל אחיך? ואני רואה בגביע, שיש באחיך גדולים ממך, ואתה פטיט (=פטפטן).
אמר לו יהודה: כל זאת בשביל הערבות שערבתי אותו (מ"ג, י"ט).
אמר לו יוסף: מפני-מה לא ערבת את אחיך, כשמכרתם אותו לישמעאלים בעשרים כסף וציערת את אביך הזקן ואמרת לו: "טרוף טורף יוסף" (ל"ז, ל"ג)? והוא לא חטא לך; אבל זה שחטא וגנב הגביע, אמור לאביך: הלך החבל אחר הדלי (צרת בנימין נגררה אחרי צרת יוסף).
כוון ששמע יהודה כך, צעק ובכה בקול גדול ובמר-נפש אמר: "כי איך אעלה אל אבי, והנער איננו אתי?!" (מ"ד, ל"ד).

"יש לנו אב זקן וילד זקנים קטן, ואחיו מת" 
"ואחיו מת" - אדם ודאי (=דובר אמת) כיהודה יאמר דבר, שאינו ברור לו (כדבר אמת)? אלא כך אמר יהודה: אם אני אומר לו: קיים הוא (אחיו חי) - הוא אומר לי: לך והביאהו! כדרך שאמר על בנימין. לפיכך אמר לו: "ואחיו מת"...
"והיה כראותו כי אין הנער, ומת" 
על הנמקה זו שבפי יהודה, שואל הצדיק רבי מנחם מנדיל מקוצק: מדוע מבקש כאן יהודה מיוסף, שיחוס על אביו הזקן של בנימין, העלול למות מרוב צער על הרחקת בנו האהוב ממנו; ואינו מזכיר כלל את עשרת הבנים של בנימין, הנמקים מצער על אביהם שרחק מהם? 
אלא - משיב הרבי מקוצק - לא הרי צער הבנים על אביהם, כצער אב על בניו. וכבר אמרו הקדמונים: "אב אחד יכול לפרנס עשרה בנים, ועשרה בנים אינם יכולים לפרנס אב אחד" (נופת צופים); וכן אמרו חז"ל: "אהבת אב על הבנים, ואהבת הבנים על בניהם" (סוטה מ"ט, ע"א).
האדמו"ר רבי מאיר יחיאל הלוי מאוסטרובצה הסביר עניין זה בדרך הבאה: לא בכדי רבה מסירותו של אב לבנו יותר מן המסירות שמגלה הבן כלפי האב. כוון שתכונת האהבה והמסירות מאב לבן היא מורשה מבטן ומלידה, ואדם הראשון הוא שהוריש תחילה תכונה טבעית זו לילדיו. לעומת זאת לא ידע אדם הראשון מסירות בן לאב, שהרי לא נולד לאב ואם טבעיים. משום כך לא הוטבעה תכונה זו בקרב בניו של אדם הראשון...

"כי איך אעלה אל אבי, והנער איננו אתי" 
כשהיה מגיע הצדיק רבי מאירל מפרישמילן לדברי הסיום של יהודה ליוסף, היה נאנח ואומר: "כי איך אעלה אל אבי" - איך יכול אדם מישראל לעלות על אביו שבשמים לאחר שנות חיים בעולם הזה; "והנער איננו אתי" - אם הדור הצעיר לא הלך אתי בקבלת עול תורה ומצוות. כי בזאת נבחן כל דור בישראל: בהצלחתו למסור כראוי את מורשת האבות לדור הבנים.
"ויאמר יוסף אל אחיו: אני יוסף" 
כוון שראה יהודה ליוסף שאינו מתפייס (שאינו נעתר לבקשתו לשחרר את בנימין), התחיל לומר לאחיו: מה אנו עומדים? מזה (מיוסף) נתחיל, ובפרעה (מלך מצרים) נסיים. והם לא היו יודעים, שיוסף מבין לשונם. כוון שראה יוסף כך (שאחיו מוכנים למסור נפשם על אחיהם הצעיר), התחיל אומר להם בתחנונים ובלשון רכה: איני רוצה אלא לידע, מי נתן לו לבנימין זה עצה לגנוב את הגביע?
כוון ששמע בנימין כך, אמר: לא הם נתנו לי עצה, ולא אני נגעתי בגביע. 
אמר לו יוסף: הישבע לי!
התחיל לישבע לו. ובמה נשבע לו? ביוסף אחיו נשבע, שלא נתנו לו עצה ולא נגע בגביע.
אמר יוסף: מי יודיע לי, שאתה נשבע על אחיך באמת?
אמר לו בנימין: משמותם של בני אתם יכול לידע, כמה אני מחבבו (עד כמה אני אוהב את יוסף אחי); שהוצאתי שמותם על מה שאירע לו (שקראתי לעשרת בני שמות, המביעים אהבתי וגעגועי לאחי המת)
כוון ששמע יוסף כך, לא יכול לכבוש רחמיו (לעצור את רגשות אהבתו לבנימין, בן אימו); "ויאמר יוסף אל אחיו: אני יוסף!"

"אני יוסף אחיכם, אשר מכרתם אתי מצרימה" 
שואל כאן הצדיק רבי מנחם מנדיל מקוצק: כלום דרך פיוס היא, להזכיר לאחים בשעה גדולה זו של התוודעות את העוול שעשו לו אחיו במכירתו למצרים?
אלא - אומר רבי מנדלי - יוסף הצדיק משמיע כאן דברי ריצוי ופיוס באזני אחיו: אל נא תחששו, שירידתי למצרים בימי נעורי גרמה לי לקלקול המידות; ואל יעלה בדעתכם, שנפתיתי חלילה ללכת בדרכיהם המושחתות של המצרים. "אני יוסף אחיכם, אשר מכרתם אותי מצרימה" - הנני אותו יוסף הנער, שהיכרתם בשעה שמכרתם אותי ליורדים מצרימה. לא נשתניתי מאז ועד היום הזה במידות ובארחות-החיים והמוסר, שקניתי בבית אבא. וכוון שבכך הדבר - אל תיעצבו בשל מעשה המכירה, כי לא גרמתם לי כל רע בכך...

"ועתה אל תעצבו ואל יחר בעיניכם כי מכרתם אתי הנה, כי למחיה שלחני אלהים לפניכם" 
לדברי האר"י הקדוש, אומר כאן יוסף לאחים: "אל תיעצבו!" - הרחיקו מלבכם כל שמץ של עצבות, וממילא לא יחר הדבר בעיניכם. שאם תתרחקו מתחושת העצב והצער, תשיגו כראוי את כוונת ה בכך שמכרתם אותי למצרים, שהרי "למחיה שלחני אלוקים לפניכם".
כידוע, אחד מיסודות החסידות היא עבודת ה בשמחה וחתירה מתמדת לדחיקת העצבות, הפוקדת את האדם בחיי יום יום. לפי תורת הבעש"ט, מטשטשת העצבות את הכרת האדם בבורא העולם, וכך אינו מסוגל להשיג ולהבין את הסיבות והתוצאות של הנהגת ה בעולם.
הצדיק רבי אהרן הגדול מקרלין היה אומר: השמחה כשלעצמה אינה מצווה - ואף-על-פי-כן בכוחה להביא לכלל קיום כל המצוות שבתורה. מאידך, העצבות אינה עבירה - אולם זו עלולה להביא לידי כל העבירות שבעולם...

טובה תחת רעה - "ויכלכל יוסף את אביו ואת אחיו ואת כל בית אביו" 
בין הדברים שהתורה מספרת על יוסף ואחיו, כלולה העובדה שיוסף פרנס את אחיו ובני-ביתם בשנות הרעב. פעולה זו היא בעלת חשיבות כה רבה, עד שבגללה עם-ישראל כולו נקרא על שם יוסף, כפי שנאמר: "נוהג כצאן יוסף" (שהכוונה היא, כי הקב"ה נוהג כצאן את עם-ישראל המכונה יוסף).
לכאורה אין הדבר מובן: שמו של דבר אמור לבטא את תוכנו האמיתי ואת מהותו הפנימית, ואילו העובדה שיוסף כלכל את אחיו בשנות הרעב נראית פעולה צדדית למדי, שאינה קשורה כלל למהותו של עם-ישראל. מדוע אפוא נקרא עם-ישראל כולו יוסף רק בגלל פעולה זו?
כוח לכל הדורות
אלא בכך באה לידי ביטוי משמעותה העמוקה של נצחיות התורה: כשם שבאותם ימים, במצרים, כלכל יוסף את אחיו ובני-ביתם, כך בכל דור ודור מפרנס יוסף את עם-ישראל ומעניק לכל יהודי, עד סוף כל הדורות, כוחות מיוחדים.
הכוח שיוסף נותן לנו הוא להתנהג עם הזולת במידת החסד ולא לגמול לו כפועלו, ואדרבה, "לגמול לחייבים טובות". כך נהג יוסף עם אחיו, לא גמל להם על הרעה שעשו לו, אלא להפך, כלכל אותם בשנות הרעב. כוח זה העניק יוסף לכל יהודי בכל הדורות.
פנימיותו של יהודי
מידה זו (לגמול לחייבים טובות) היא עניין עיקרי, הנוגע למהותו של עם ישראל, ומכיוון שיוסף הוא המעניק כוח לכך, נקרא עם-ישראל כולו על שמו.
לכאורה אפשר לתהות על עצם הצורך להתנהג במידה זו: הלוא הזולת גמל לך רעה, ולמה אסור לך לשלם לו כפועלו ואפילו אתה נדרש לגמול לו טובה תחת רעה? אלא שסיבת הדבר קשורה למהותו הפנימית של יהודי. אמם בחיצוניות הדברים התנהג עמך הזולת במידה רעה, אבל בפנימיותו גם הוא טוב, ושומה עלינו להביט על יהודי כפי שהוא בפנימיותו.
גילוי עצם הנשמה
ההתנהגות עם יהודי שני במידה זו מעוררת גם בו עצמו את פנימיותו. כשהזולת רואה שאין משלמים לו כפועלו אלא מתייחסים אליו כאל יהודי יקר ואהוב, ואפילו גומלים לו טובה תחת רעה, גורם הדבר למהותו הפנימית להתעורר בקרבו ולעצם הנשמה להאיר בנפשו.
כשיהודים מתנהגים כך זה עם זה, הם יכולים לפנות אל הקב"ה ולומר לו כמאמר המדרש בילקוט שמעוני: "מה יוסף גמלוהו אחיו רעה והוא גמלם טובה, אף אנו גמלנוך רעה, גמול אותנו טובות", והקב"ה אכן גומל את עם-ישראל טובה, ומביא את הטובה הגדולה ביותר - הגאולה השלמה על-ידי משיח-צדקנו.

"ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה"
יהודה נגש אל יוסף ואמר לו: תדע שאני מלך על השבטים ואתה רק משנה למלך, ועוד אני אריה ואתה שור, שנאמר עליך: 'בכור שורו הדר לו', ועלי נאמר: 'גור אריה יהודה'. מסביר יהודה ליוסף שכוחם של השבטים לא גשמי, אלא רוחני, ואומר לו יש לנו אב זקן גדול ותפלתו זוהי מלחמתו, ולכן לא טוב שתהיה מחלוקת בין השכנים שהם כנען ומצרים. ועוד ידוע לכם היטב מה שעשו שני אחי בשכם ואגפיה עבור דינה אחותנו, קל וחומר מצרים מקור הטומאה, איך נעזוב שם את הנער, לכן אני מוכרח לקחת אותו בחזרה בכל מחיר, ואם לא תשמע לנו, אני שולח את נפתלי למנות (לספור) שערי מצרים (כדי) להחריבה. עוד לא גמר יהודה לדבר והנה נפתלי בא ואמר, שיש שתים עשרה שערים במצרים, וכל שער פונה לשוק אחד. אמר יהודה לאחיו: אנחנו עשרה, תשעה מכם כל אחד יקח שער אחד, ושלשה שערים הנמצאים לצד פרעה ויוסף ששם כח הצבא והנשק שלהם זה יהיה חלקי, מיד חרה אפו של יהודה ועמדו שתי שערות בחזהו כמסמרים וקרעו בגדיו ונטף ממנו דם, ובאותו רגע ראה יוסף את עצמו בסכנה, תיכף רמז למנשה, ובא מנשה וליטף את יהודה על חזהו ונתקרר יהודה, הסתכל יהודה במנשה ואמר, בודאי זה משלנו כי איך יכול להיות שהוא ידע הסוד ששייך רק למשפחתנו? המדרש אומר, באותה שעה אמר הקב"ה לכל פמלייתו, היום הוא יום מלחמה בין האריה והשור.

"ויגש אליו יהודה ויאמר בי אדני ידבר נא עבדך דבר באזני אדני ואל יחר אפך בעבדך כי כמוך כפרעה"
ויגש אליו יהודה, אמרו חז"ל שיהודה נגש ליוסף בשלושה דברים: בדורון בפיוס ובמלחמה. מעשה אבות סימן לבנים (כמעשה יעקב לעשו). עוד אמרו חז"ל אחר פרשת מקץ באה פרשת ויגש, לרמז לנו, כיוון שהגיע הקץ, וחושך התפשט בכל העולם צרות ומהומות ומלחמות בכל חלקי תבל וישראל בתוכם, באותו הזמן כמעט וישראל עתידין להתייאש, באותו זמן יתחלקו ישראל לשלשה חלקים, חלק אחד יאמרו אין לנו ברירה אלא להלחם באדום, ויאמרו שכל יהודי צריך לתפוס נשק בידו, וזהו ויגש יהודה שכמו שנגש יהודה למלחמה כך ישראל יגשו למלחמה, חלק שני יאמרו בגלותנו חלשים ואין בידינו אלא תפילה ואז יאמרו שצריך להתפלל הרבה, דהיינו פיוס, וגם זה בלי תשובה לא מועיל, יען שהתפילה מונעת את הגזירות הרעות שיצאו לפועל אבל לא מבטלתן לגמרי אלא נשמרים הגזירות תוך האוצר, וחלק שלישי יאמרו שצריך להרבות בצדקה כמו שנאמר בצדקה תכונני, ובזה יפייסו להקב"ה, וכן אמר דוד המלך עליו השלום: 'לו עמי שומע לי ישראל בדרכי יהלכו כמעט אויביהם אכניע ועל צריהם אשיב ידי', ואם חס-ושלום לא חוזרים בתשובה כתוב: 'ויתן את קולו בבכי', זאת אומרת בבכי יבואו כדי שלא יהיו חס-ושלום קרבנות בנפש וצרות בגוף בארצנו הקדושה, אבל מובטח לנו שסוף סוף ישראל נגאלין ע"י התשובה, שנאמר 'והגדתם לאבי את כל כבודי במצרים' וכבודם של ישראל הוא שאף על פי שחטאו, אך משעה שנתנו דעתם לחזור בתשובה תשובתם מתקבלת, כי אין דבר העומד בפני התשובה. 

"ויאמר אבינו שובו שברו לנו מעט אוכל, ונאמר לא נוכל לרדת, אם יש אחינו הקטן אתנו וירדנו, כי לא נוכל לראות פני האיש ואחינו הקטן איננו אתנו"
זה מרמז שמאד קשה לנצח את יצר הרע בפרט בשבתות ובימים טובים, שמשך כל השבוע אדם טורח על פרנסתו ואין לו מנוחה לא באכילה ולא בשתיה ולא בשינה מרוב שהוא טרוד על פרנסתו, אבל כשבא שבת אומר אדם למה לא לנוח, יושב על שולחנו אוכל במנוחה ממלא כרסו מכל טוב באופן שאין לו זמן לתפוס ספר בידו, כי האכילה מביאה את האדם לשינה, ובנתיים הפסיד גם את הדרשה בבית הכנסת, וכך עובר את השבת בתוהו ובוהו, כי כל שבת שאין בו תורה נקרא תוהו ובוהו, והנשמה יודעת את זה טרם שתבוא לעולם הזה, עבור זה הנשמה בוכה שלוש פעמים, פעם הראשונה כשמגרשים אותה ממקום קדוש ומכניסים אותה בתוך גוף מקום סרוח, הנשמה בוכה איך עזבה אור קדוש ובאה כעת בעל כרחה בתוך גוף חשוך. פעם שניה בוכה כשמוציאים אותה מבטן אמה החוצה להביאה לעולם הזה מכיוון שהייתה שם והיה נר דולק על ראשה והייתה לומדת תורה מפי מלאך כמו שאמר איוב: 'מי יתנני כירחי קדם בהלו נרו עלי ראשי'. ופעם שלישית כשכבר הגיעה עת זמנה לתת דין וחשבון. על זה אומר הפסוק, ויאמר אבינו, מי זה אבינו? אבינו שבשמים אומר לנשמה שובו שברו לנו מעט אוכל, אני שולח אותך למטה בעולם השפל כדי שתתנו אוכל רוחני, לעורר התערות תחתונה, אבל הנשמה אומרת רבונו של עולם אתה יודע שיש מחלוקת גדולה בין הגוף והנשמה, הנשמה רוצה דבר רוחני והגוף מתאווה לגשמיות, והם שני הפכים, ועוד יותר שהיצר הרע מתדמה לאדם כידיד מתוק מאוד וקשה מאוד להפרד ממנו. ואתה אמרת שנביא מהעולם השפל מעט אוכל? כתוב במדרש מעשה שהיו שתי משפחות בירושלים ושניהם נעקרו מן העולם מפני שהיו יושבים לאכול דווקא בשעה שהיו דורשים בבתי כנסיות והם היו אומרים גם זה מצווה, שבת היום. על זה כתוב ונאמר: 'לא נוכל לרדת, אם יש אחינו הקטן אתנו וירדנו'. אחינו הקטן זה יצר הטוב, אם אתה שולח אתנו את יצר הטוב יותר מוקדם בכדי שיאיר לנו את דרכי התשובה וירדנו גם לעולם של אכילה ושתיה, למה? כי לא נוכל לראות פני האיש, זאת אומרת כי לא יכולים אנחנו לעמוד בבית דין של מעלה כל זמן שאין אחינו הקטן אתנו. 

"ולא יכול יוסף להתאפק ויתן קולו בבכי"
המדרש אומר, כשם שלא פיס יוסף את אחיו אלא בבכי כך הקב"ה אינו גואל את ישראל אלא בבכי שנאמר: 'בבכי יבואו ובתחנונים אובילם',. אמרו רבותינו ז"ל: 'בבכי יבואו', ע"י תשובה, ותחלת התשובה היא התפילה שנאמר: "קחו עמכם דברים ושובו אל ה"'. אין דברים אלא תורה ותפילה, אם-כן התפילה היא אחד הדברים העומדים ברומו של עולם ויש בתפילה כח לבטל כמה וכמה גזירות. והנה מתעוררת כאן השאלה: האם חסר בישראל תפילות? האם חסר בישראל בכיות? האם חסר בישראל צדיקים וקדושים המקיימים "והגית בו יומם ולילה"? ואם כן מדוע עד עתה אנו בגלות ועדיין אין אנו נגאלים? לשאלה זו השיב רבנו יעקב המגיד מדובנא תשובה פשוטה, והיא:שעלינו לדעת שהתפילה נקראת עבודת ה', וכולנו עובדים את ה', אבל כל אחד כפי יכולתו הפרטית, שלא תבוא צרה בעולם, בית-דין גוזרים יום תענית ותפילה, והנה כולם מתאספים בבית הכנסת ובוכים ומתפללים, קוראים תהילים וסליחות ותוקעים בשופרות, וכל מי שרואה אותם רואה איך שהם דומים למלאכי ה' צבאות, ובכייתם בוקעת את הרקיע. אבל כל אחד שם ידו על מקום שכואב לו, למשל אחד סובל מהפרנסה אזי בשעת התפילה הוא מבקש עבור פרנסתו, וכן מי שיש לו חולה או דבר אחר גם זה בוכה ומבקש על עצמו, והקב"ה שומע תפילתם ועונה להם כפי בקשתם, אבל לא זה שמבקש הקב"ה מאתנו, אלא יש תפילה מיוחדת הנקראת: 'לשם יחוד קודשה בריך-הוא, ולאקמא שכינתא מעפרא', בלי שום הנאה עצמית כלל, והיה אם היינו כולנו מכוונים על זה אזי בוודאי שהיינו נגאלים.

"והגדתם לאבי את כל כבודי במצרים ואת כל אשר ראיתם ומהרתם והורדתם את אבי הנה".
שאלו המפרשים, תורתנו הקדושה העידה שיוסף היה צדיק גדול, והצדקות שורשו בענווה, אם כן איך יוסף הצדיק ייחס לעצמו דברי גדולה כגון אלה 'והגדתם לאבי את כל כבודי במצרים'? אלא יוסף הצדיק כדי לשמח את אביו, דבר בדרך רמז להודיע ליעקב שהוא עודנו אב ליוסף ויוסף עודנו בן ליעקב, כלומר, יוסף עודנו מחזיק בצדקותו ברוח הקדושה אשר למד מיעקב אביו, אף על היותו במצרים ארץ טמאה ושפלה, כי ידע יוסף אשר התגלותו בלבד לא ישמח את לב אביו יעקב מתוך חששות שיכול לחשוב אולי חלילה נטמא יוסף במצרים ואז כאבו יגדל שבעתיים, אבל יוסף הצדיק אמר 'והגדתם לאבי את כל כבודי במצרים, להורות כי גדולתי הוא מצד הקדושה, לזה יש פסוק במשלי, כי 'בעד אשה זונה עד ככר לחם', כלומר שאף אם האדם נולד במזל מוצלח אך אם הלך בדרכים חשוכים מקלקל את מזלו הטוב ומשפילו עד כדי מצב להזקק ולהצטרך לככר לחם רחמנא-ליצלן, וכאן יוסף אמר לאחיו שיגידו לאביו בעיקר שהוא חי במצרים וכי הוא מושל על כל ארץ מצרים, הוא חי במצרים מקום זימה ותועבה, מקום כשופים ולהטים, מקום שמלמדים אפילו ילדיהם במעשי שדים, מקום המטונף ביותר, מקור החלאה והזוהמא המשפילה את נפש האדם המעולה ביותר עד כדי ככר לחם. ויוסף בן יעקב הוא חי באותו מקום והוא שולט ברמה על כולם תוך חיי עושר ואושר גם יחד, לרמוז ליעקב כי הוא זכה והצליח לעבור את המכשולים ולעמוד בכל הנסיונות ולהכניעם תחתיו ולמשול עליהם בכח הקדושה והטהרה שירש מעודו בבית אביו יעקב. 

"ויגש אליו יהודה...דבר באזני אדוני"
רבי שמשון רפאל הירש מפרש: יהודה פנה אל הגיונו ואל שיקול דעתו של יוסף "דבר באזני" ולא ביקש לדבר ל רגשותיו ודעותיו הקודמות, אל ליבו. ופרשן אחר פרש, שבגלל שהתכוון לומר ליוסף דברים קשים, הקרב יהודה לאוזנו של יוסף, כדי שאחרים לא ישמעו את הדברים, שכן אם אחרים ישמעו שהוא מזלזל בכבודה של מלכות, הוא עשוי להיענש על כך. והרב מנחם הכהן מביא ב"תורה לעם" הסבר מעניין נוסף: לאחר שיוסף גילה כלפי האחים ידידות מופגנת ("וישתו וישכרו עמו"), התקשה יהודה להאמין שיוסף בעצמו עומד מאחרי עלילת גניבת הגביע, והתעורר אצלו החשד, שמא המתרגם "המליץ בינותם", כלומר, מסלף דבריהם. לכן אמר: "ידבר נא עבדך דבר באזני אדוני" – בוא נדבר ישירות, בלי מתווכים שונאי ישראל המעונינים לחבל ביחסים הידידותיים שנרקמו בינינו ובינך. "כי כמוך כפרעה" – הלוא תזכור את החרטומים והחכמים, שעמדו בינך ובין פרעה וניסו לחבל ביחסים שביניכם.
 
"אם לא ירד אחיכם הקטן אתכם לא תספון לראות פני"
אומר על כך סניגורם של ישראל, רבי לוי יצחק מברדיטש'ב: הקב"ה אומר לראשי שבטי ישראל – "אם לא ירד אחיכם הקטן אתכם" – אם לא תיקחו אתכם את אחיכם הקטנים תחת חסותכם, תדאגו לפרנסתם, לחינוכם ולקרבם לתורה, אזי "לא תוסיפון לראות פני" – אין לי חפץ בכם. רבי מאיר מפרמישלאן אמר על "כי איך אעלה אל אבי" – איך יכולים מורי הדור לעלות ולהתייצב בפני אבינו שבשמים, במצב של "והנער איננו אתי" – כשהדור הצעיר מנותק ולא הולך בדרכי אבותיו. שהרי "כי עבדך ערב את הנער" – אנו אחראים וערבים לחינוך הנוער.

"ויאמר יוסף אל אחיו: אני יוסף"
שתי המלים האלה "אני יוסף" חוללו את השינוי הגדול. יוסף, אותו שר מצרי עוין ןמתנכל, התגלה כיוסף האח הטוב והסולח. ללמדנו, שבמצבים קשים ומסובכים יש בכוחן של מלה אחת או שתיים לחולל מהפכות ולשנות מצבים לטובה או חלילה להיפך. (הרב מנחם הכהן, ב"תורת עם"). ומביא מדברי ה"חפץ חיים": כאשר שמעו האחים את שתי המלים" "אני יוסף", סרו תמיהותיהם, נתרצו שאלותיהם, והוברר להם הכל. כך, גם באחרית הימים, אומר ה"חפץ חיים", כאשר נשמע את שתי המלים: "אני ה'", ייתרצו מאליהן כל התמיהות, הקושיות והספיקות על הנהגת העולם.
 
"אל תרגזו בדרך"
רש"י פירש: "אל תתעסקו בדבר הלכה" – שכך דרכו של ויכוח שלא לשמה, תחילתו התנצחות בהלכה בין מקילים למחמירים, וסופו האשמות שווא, ריב ומדון. פירוש נוסף: בידוע, ששנאה/אוייב משותף – גורם להתלכדות. כשהשנאה המשותפת נעלמת – מתחילים לריב ולהטיח האשמות זה בזה. לכן הזהיר יוסף את אחיו "אל תרגזו בדרך"ף היו צמודים להודאתכם אצלי "אבל אשמים אנחנו", ואל תחזור לדון ולעסוק עוד בפרשת מכירתי למדיינים, שכן זה רק יעורר ריב ומדנים ביניכם.

"ויאמר אליהם אל תרגזו בדרך "(מ"ה ,י"ג)
אמרו חז"ל בגמ' חולין (פ"ט) שהעולם עומד על מי שמשים את עצמו שאינו ונדרס תחת כולם ,ונמצא שהעניו משים את עצמו כמי שאינו ובג' סוכה (נ"ב) אמרו חז"ל שבכל יום יצרו של אדם מתגבר עליו ואלמלי הקב"ה שעוזרו לא יכול לו האדם ליצה"ר . ואיתא בגמ' סוטה (ה') שהקב"ה שונא את הגאה ואינו יכול לדור עמו בכפיפה אחת ,ולפי"ז ודאי שלגאה לא יעזור הקב"ה נגד היצה"ר כי הרי ה' שונאו ואינו יכול לדור עם גאה זה בכפיפה אחת , ובג' ברכות (ה') אמרו חז"ל "לעולם ירגיז אדם יצר טוב על יצר רע . והנה דרך הוא כינוי לתשובה וכנאמר בתהילים "יורה חטאים בדרך "(כ"ה ,ח') ובזה יבואר הפסוק בס"ד דרך דרש "ויאמר אליהם "- תיבת אליהם בחילוק התיבה עולה אל ,להם והינו שיהיה ענווים וישימו עצמם כמי שאינם ויקנו זאת המידה להם ,"תרגזו בדרך "- וע"י זה יוכלו להרגיז יצר טוב על יצר הרע בתשובה שנקראת דרך ,כי יעזרם ה' להתגבר על היצר הרע ולשוב אליו היות והם ענווים ואינם גאים .

"וַיֹּאמֶר יוֹסֵף אֶל אֶחָיו אֲנִי יוֹסֵף" ('בראשית' מה). הנה במשך כל הזמן מאז באו בפעם הראשונה למצרים "לִשְׁבֹּר בָּר" ויוסף התנכר אליהם חשדם במרגלים ודבר עמם קשות, שאלו איש את אחיו קושיות רבות, מה זה ועל מה זה, חפשו עצות והאשימו איש את אחיו. וכן בפעם השניה תמהו ושאלו: "מַה זֹּאת עָשָׂה אֱלֹקִים לָנוּ" עד ש... שמעו מפי אחיהם את שני התיבות: אֲנִי יוֹסֵף" מיד סרו הקושיות, נפלו התמיהות והספיקות והענין נתבהר להם כל הצורך.
היה מוסיף על כך רבנו הח"ח ואומר: כמו כן כאשר ישמע העולם את שתי המילים "אֲנִי ה' " יתורצו ממילא כל הקושיות והתמיהות שאנו עומדים ומתמיהים על הנהגת העולם, כל מה שהיה לכאורה לפלא בעינינו יתבהר ברגע זה, יתבררו ויתחוורו כל הענינים, עד שיראו כל בשר יחדיו כי יד ד' היא שעשתה הכל לטובתנו.

"כִּי עַבְדְּךָ עָרַב אֶת הַנַּעַר" (מד לב)
כתבו רבנו אפרים וה'רוקח' ז"ל: י"ט פעמים קראו השבטים את עצמם בתואר עבדים בפרשה זו וכנגד כך יצאו מאפרים שהיה בנו של יוסף י"ט מלכים שמלכו על כל שבטי ישראל.

"לֹא אַתֶּם שְׁלַחְתֶּם אֹתִי" (מה ח)
כתב רבנו אפרים ז"ל: שלש פעמים הוזכר לשון שליחות בזה; ("לְמִחְיָה שְׁלָחַנִי אֱלֹקִים", "וַיִּשְׁלָחֵנִי אֱלֹקִים", "לֹא אַתֶּם שְׁלַחְתֶּם") והוא כנגד ג' דיבות שהוציא יוסף עליהם, (שהיו אוכלין אבר מן החי. ומזלזלין בבני השפחות. וחשודין על העריות) וכנגדן נמכר יוסף ג' פעמים, (ישמעאלים, מדנים, מצרים). וכן השתחוו לו אחיו ג' פעמים, כמו שנאמר: "וַיִּשְׁתַּחֲווּ לוֹ אַפַּיִם אָרְצָה" ('בראשית' מב). ונאמר: "וַיִּשְׁתַּחֲווּ לוֹ אָרְצָה" (שם מג). ונאמר: "וַיִּקְּדוּ וַיִּשְׁתַּחֲוֻ". וכנגד זה הושמו האחים על ידו ג' ימים במשמר.

"וּלְבִנְיָמִן נָתַן שְׁלשׁ מֵאוֹת כֶּסֶף וְחָמֵשׁ חֲלִפֹת שְׂמָלֹת" (מה כב)
כתב רבנו אפרים ז"ל לבאר: מדוע נתן לו שלש מאות כסף וחמש חליפות; כי מעוט חליפות הוא שתים, נמצא שחמש חליפות היינו: חמש פעמים שנים, שזהו יחד עשר חליפות. נמצא הכל ביחד כמנין: ש"י - ש- כסף וי - חליפות. ומעתה כיון שאמרו חז"ל במסכת 'סוטה' (לו:), שהיה בנימין קורא שמם של עשרת בניו על שם מכירת אחיו יוסף, כשתקח למנין ראשי התיבות של בנימין ועשרת בניו ("בִנְיָמִן בֶּלַע וָבֶכֶר וְאַשְׁבֵּל גֵּרָא וְנַעֲמָן אֵחִי וָרֹאשׁ מֻפִּים וְחֻפִּים וָאָרְדְּ" ('בראשית' מו) יעלה מספרם למנין מדויק של: ש"י, (בבבאגנארמחא = ש"י).
ועוד טעם כתב: על פי מה שאמרו במדרש: 'אמר יוסף לבנימין: "אני ואתה בני רחל" ' ותיבות בני רחל עולים למנין: ש. ו-י חליפות היו לעשרת בניו, שקראן על שם מכירתו. 'אמר לו הקב"ה ליוסף: "אתה נתת לבנימין אחיך ש"י לפי שהיה חביב בעיניך יותר משאר אחיך, חייך באותה מידה אתנהג עם אוהבי וכל מי שהוא חביב לפני אתן לו ש"י עולמות", שנאמר: "לְהַנְחִיל אֹהֲבַי יֵשׁ" ('משלי' ח)'. וזהו שאמר הכתוב בתהילים: "נֹהֵג כַּצֹּאן יוֹסֵף" (פ ב).
עוד נמצא כתוב בו "שְׁלשׁ מֵאוֹת כֶּסֶף" שנתן לו, רמז בזה: שעתידין בני ישראל להרוג ע"י מרדכי שהיה מזרעו; "שְׁלשׁ מֵאוֹת אִישׁ" ומה שנתן לו חמש חליפות רמז: שיהרגו עוד ביום הנוסף בשושן "חֲמֵשׁ מֵאוֹת אִישׁ". ועוד רמז: שמרדכי שהוא מזרעו יצא מאת המלך לבוש בחמשה לבושי מלכות, שנאמר: "וּמָרְדֳּכַי יָצָא מִלִּפְנֵי הַמֶּלֶךְ בִּלְבוּשׁ מַלְכוּת תְּכֵלֶת וָחוּר וַעֲטֶרֶת זָהָב גְּדוֹלָה וְתַכְרִיךְ בּוּץ וְאַרְגָּמָן" ('אסתר' ח).
עוד הביא בשם החסיד ז"ל: לבאר טעם נתינת שלש מאות כסף; כי אמרו חז"ל במסכת 'גיטין' (מד.): ש'המוכר עבדו לגוים, קונסין אותו לפדותו עד עשרה בדמיו' ודמי עבד אמרה תורה ('שמות' כא לב) שהוא "שְׁלשִׁים שְׁקָלִים", לכך קנס לכל אחיו שהיו עשרה שהשתתפו במכירתו שלשים כסף. נמצא סך הכל שלש מאות כסף וקנסם בזה שלא נתן להם השלשים כסף ואת כל זה נתן לבנימין שלא היה שותף במכירתו.

"וּלְאָבִיו שָׁלַח כְּזֹאת" (מה כג)
מה ביאורה של התיבה "כְּזֹאת"? היה לו לכתוב ולומר: "וּלְאָבִיו שָׁלַח עֲשָׂרָה חֲמֹרִים" וכו', כתב בזה רבנו אפרים ז"ל שבא לרמז: שבמנחה ששלח יוסף ליעקב אביו נמצא ג"כ מספר ש"י כדרך שנתן לבנימין, כיצד? "עֲשָׂרָה חֲמֹרִים... וְעֶשֶׂר אֲתֹנֹת" הרי יחד: עשרים, "בָּר וָלֶחֶם וּמָזוֹן" סופי התיבות (ר,מ,נ) עולים למנין: רצ כלומר: מאתים ותשעים צרף אליהם את עשרת החמורים ועשר האתונות, הרי יחד: שלש מאות עשר כמנין: ש"י.


"וַיִּסַּע יִשְׂרָאֵל וְכָל אֲשֶׁר לוֹ" (מו א)
בהמשך בפסוק ה' כתוב: "וַיִּשְׂאוּ בְנֵי יִשְׂרָאֵל אֶת יַעֲקֹב אֲבִיהֶם... בָּעֲגָלוֹת אֲשֶׁר שָׁלַח פַּרְעֹה". ויש לתמוה: למה כאן לא נזכר שנסעו עם העגלות? 
ומובא בשם המהרי"ל דיסקין זצ"ל, לבאר: שנסיעתו כאן היא מה שנסע תחילה לבאר שבע, לזבוח זבחים ולדעת אם רצון ה' שירד למצרים או לא וכיון שעדין היה מסופק אם ירד למצרים לא רצה להשתמש עם העגלות של פרעה, שהרי פרעה נתנן להם רק על מנת שיבואו למצרים ורק אחרי שהקב"ה ציוה אותו לרדת למצרים, שוב יכול היה ליסע עם העגלות הללו. ואז הוזכר שנסע באלו העגלות.


"וַיֹּאמֶר יַעֲקֹב יַעֲקֹב" (מו ב)
יש טעם פסק בין התיבות "יַעֲקֹב יַעֲקֹב". כתב בזה רבנו אפרים ז"ל: לפי שעד עתה היה יעקב במצב של דאבון ואנחות. ומעתה שיפסק הדאגה, יקרא יעקב בשמחה. ופנים חדשות באו לכאן. ועוד: שאין דור שאין מבני יעקב ביסורין ומשבחים להקב"ה והוגים בתורה יומם ולילה וגולין אחר פרנסתם.

"אֵלֶּה בְּנֵי זִלְפָּה... שֵׁשׁ עֶשְׂרֵה נָפֶשׁ" (מו יח)
בספר 'קול אליהו' הביא בשם הגר"א ז"ל: הנה מספר בני האמהות היה כפול ממספר בני השפחות; לכל גבירה היה פעמיים כמו שפחתה. כי בני לאה היו: לב, (ורק יוכבד השלימה למנין ל"ג לדעת רבותינו. ולדעת הזוה"ק; יעקב עצמו השלים. ועיין בבעה"ת) ואילו בני זלפה שפחתה היה החצי והוא: טז. בני רחל היו: יד ואילו בני בלהה שפחתה היו: ז, עי"ש. 
ויש להוסיף בזה מה שנאמר בפרשת וירא: "וַיֻּגַּד לְאַבְרָהָם לֵאמֹר הִנֵּה יָלְדָה מִלְכָּה גַם הִוא בָּנִים לְנָחוֹר אָחִיךָ" (כב כ). והביא רש"י: "גַם הִוא" - 'אף היא'. הרי שהשוותה התורה משפחותיה למשפחות אברהם ג"כ; מה אברהם י"ב שבטים שיצאו מיעקב; ח' בני הגבירות וד' בני שפחות. אף אלו; ח' בני הגבירות וד' בני פילגש.


"כָּל הַנֶּפֶשׁ לְבֵית יַעֲקֹב הַבָּאָה מִצְרַיְמָה שִׁבְעִים" (מו כז)
באלו שמות השבעים נפש הוזכרו כל אותיות הא"ב פרט לאות ט' שלא נזכרה בהם כלל. כי אחר מנין רדו שנים קבלו עשרת הדברות שלא נזכר בהן ג"כ האות ט. ולכך נזכר ב'תהילים' במזמור כ: "יַעַנְךָ ה' בְּיוֹם צָרָה" עד "בְיוֹם קָרְאֵנוּ" ס"ז תיבות כמנין סז הזכרים שבאו מצרימה וג' התיבות: "לַמְנַצֵּחַ מִזְמוֹר לְדָוִד" הם כנגד ג' הנקבות: דינה, סרח ויוכבד. ובזה המזמור ג"כ לא נזכרה האות ט.
וכל זה למה, מפני שהיו זהירים בבני ט' מדות המבוארים במסכת 'נדרים' (כ:) וסימנם: אסנ"ת משגע"ח. ועליהם אמר הכתוב ב'שיר השירים' (ד ז): כולך יפה רעייתי ומום אין בך, כלך בגימטריא ע' אותם ע' שירדו למצרים ויצאו מהם כל ישראל.


"הָבָה לָּנוּ לֶחֶם וְלָמָּה נָמוּת נֶגְדֶּךָ" (מז טו)
כאן נאמר הלשון: "לָמָּה נָמוּת נֶגְדֶּךָ" ואילו בהמשך בפסוק י"ט נאמר הלשון: "לָמָּה נָמוּת לְעֵינֶיךָ". וצריך ביאור לפשר שינוי הלשון. 
ומבאר בזה הנצי"ב בספרו 'העמק דבר': שכאן היה להם מקנה וממילא אמרו: "לָמָּה נָמוּת נֶגְדֶּךָ" היינו: מרחוק מעט מעט. אבל להלן כאשר תם גם הכסף וגם הבהמה, אמרו: "לְעֵינֶיךָ" כלומר: לידך ממש.

"וַיֹּאמְרוּ הֶחֱיִתָנוּ" (מז כה)
כתב רבנו אפרים ז"ל: "וַיֹּאמְרוּ הֶחֱיִתָנוּ" בגימטריא: חיים עולם הזה וחיים לעולם הבא. וכמבואר ב'בראשית רבה' ( צ ו) ומכאן רמז למה שאחז"ל במסכת 'נזיר' (כג:): 'לעולם יעסוק אדם בתורה ובמצוות, אפילו שלא לשמן, שמתוך שלא לשמן, בא לשמן', שהרי לכתחילה לא מלו, אלא מפני הכרח הרעב ולבסוף אמרו לו "הֶחֱיִתָנוּ" לעולם הבא.


פרשת ויחי  

"ויחי יעקב בארץ מצרים" (מז - כח)
יעקב מרמז על מידת ה"אמת" - "תתן אמת ליעקב". במידת האמת אפשר לבלות את כל העיתים הקש/ות והמצרים (מלשון מיצר) הקשים ביותר... (חידושי הרי"מ ז"ל)
למה פרשה זו סתומה? לפי שכיון שנפטר יעקב אבינו נסתמו עיניהם ולבם של ישראל מצרת השעבוד. (רש"י)
מקשים המפרשים מה שנאמר במדרש, כי כל זמן שאחד מן השבטים עוד היה חי, לא היה כל שעבוד? ברם, שיעבוד-הגוף אמנם לא היה, אבל שיעבוד רוחני כבר התחיל מעתה. נסתרה האמת הפנימית, עד שהלב והעינים לא היו רואים ומרגישים אלא רק את הצד החיצוני - והרי זהו עיקר הגלות... (שפת אמת)
דבר אחר שבקש לגלות את הקץ לבניו ונסתם ממנו. (רש"י).
מפני מה ביקש יעקב לגלות את הקץ? כי כאשר יודעים את קץ הגלות, אין הגלות קשה כל-כך. ברם, מן השמים רצו שהגלות תהיה קשה, מבלי ידיעת הקץ, ולפיכך נסתם ממנו... (הרבי ר' בונם ז"ל מפשיסחה)

"ועשית עמדי חסד ואמת אל נא תקברני במצרים" (מז-כט).
חסד שעושים אם המתים הוא חסד של אמת. (רש"י).
העלאתו של יעקב לקבורה בארץ ישראל אינה קרויה חסד של אמת, לפי שיוסף קיבל שכר על כך, שעצמותיו הועלו לקבורה בארץ ישראל, כפי שאומרת הגמרא: "יוסף זכה לקבור את אביו, מי לנו גדול מיוסף שלא נתעסק בו אלא משה" (סוטה ט'). ברם, יעקב ביקש ממנו, שאפילו באופן זמני, לפי שעה, לא יקברנו במצרים, כי אם יעלהו מיד עם מותו לקבורה בארץ ישראל; וזהו שפיר חסד של אמת, שכן עצמותיו של יוסף נשארו לפי שעה במצרים, כדי שזכותו תעמוד לישראל בעת קריעת ים סוף – "הים ראה וינוס – מה ראה? ארונו של יוסף".
"ועשית עמדי חסד ואמת" – יהא זה חסד של אמת מה שתעשה עמדי: "אל נ א תקברני במצרים" – שאפילו רק לפי שעה לא תקברני במצריים... (מלא העומר).
כל טובה הנעשית לאדם בעולם הזה, אין יודעים אם אמנם טובה אמיתית היא זו. לפעמים סבור אדם שעשה טובה לחבירו, ולבסוף מתברר שזו היתה רעה, או שיצאה ממנה רעה. לעומת זה, החסד הנעשה למתים, זהו חסד אמיתי, לפי שבוודאי זקוקים הם לו... (אהל יעקב).
ראשי תיבות של "אמת" הם: ארון, מיטה, תכריכים – זהו החסד הנעשה למתים... (מדרש תלפיות).

"וישתהו ישראל על ראש המטה" (מז-לא).
על שהיתה מטתו שלמה ולא היה בה רשע, שהרי יוסף מלך הוא ועוד שנשבה לבין הגויים והרי הוא עומד בצדקו (רש"י).
הלא תחילה נשבה לבין הגויים, ואחר כך נעשה מלך, ולמה הקדים רש"י ואמר: "שהרי מלך הוא" ואחר כך: "שנשבה לבין הגויים"? ברם, המדרש אומר על הפסוק "וישמע ראובן ויצילהו מידם", שכששמע ראובן את יוסף בספרו את חלומו: "ואחר עשר כוכבים משתחוים לי", אמר, הריני רואה שהוא מונה אותי בחשבון האחים וחייב אני להצילו (מדרש רבה וישב). יוצא איפוא, שמתוך חלומו של יוסף הבין ראובן, שנמחל לו חטאו והוא נימנה בחשבון האחים. ובכל זאת לא היה ראובן בטוח בכך, לפי שהיה זה רק חלום והרי "דברי חלומות לא מעלין ולא מורידין". אך משנתקיים החלום ויוסף נעשה מלך, כבר היה ברור שנמחל לו חטאו. 
זוהי איפוא הכוונה בדברי רש"י: "שהרי יוסף מלך הוא" – וראיה מכאן שנמחל חטאו של ראובן: "ועוד שנשבה לבין הגויים והרי הוא עומד בצדקו" – וראיה מכאן שיוסף היה צדיק. הרי מכאן ומכאן ראיה "שהיתה מיטתו שלמה ולא היה בה רשע" – לא מצד ראובן ולא מצד יוסף... (הגאון ר' נפתלי כץ ז"ל).

"ויאמר ליוסף הנה אביך חלה" (מח-א).
עד יעקב לא הוה חולשא, אתא יעקב בעי רחמי והוה חולשא, שנאמר הנה אביך חולה. (בבא מציעא פ"ז).
נאמר בגמרא, אדם המבשר בשורה רעה הריהו בכלל "ומוציא דבה הוא כסיל". אלא יש לספר את הדבר בצורה המשתמעת לשתי פנים, באופן שהלה יבין מאיליו את הבשורה הרעה. כגון אם הוא שואל: "האם אבא חי?" יש להשיב לו: "אמא חיה" (פסחים ג').
יש להקשות, איפוא, מדוע אמר כאן השליח ליוסף: "הנה אביך חולה", והיה בכלל "מוציא דיבה"? הלא צריך היה לומר לו, כי האחים בריאים הם וממילא היה יוסף מבין שהאב הנהו חולה? 
אלא, כיון שעד אז לא היתה בכלל מחלה בעולם, הרי אם היה השליח אומר לו, שהאחים בריאים הם, היה יוסף מסיק שהאב כבר מת, לפי שהמושג מחלה היה זר לו לחלוטין – לפיכך היה עליו לומר לו בפירוש: "הנה אביך חולה". הרי מכאן ראיה, כי "עד יעקב לא הוה חולשא"... (קודש הלולים).

"הנה בנך יוסף בא אליך ויתחזק ישראל וישב על המטה" (מח-ב).
אמרו חכמינו: "כל המבקר את החולה והוא בן גילו, נוטל אחד מששים מחליו" (נדרים ל"ט). והרי יוסף היה בן גילו של יעקב – "כל מה שאירע ליעקב אירע ליוסף" (רשי"י לז-ב). – נמצא איפוא, שכשבא יוסף לבקר את אביו החולה, הופחתה המחלה באחד מששים. לפיכך "ויתחזק ישרל וישב על ה מ ט ה" – יעקב התחזק וישב, לפי שנשארו רק חמישים ותשעה חלקים ממחלתו, כמנין "המטה". לעומת זה, מקודם היה "ה נ ה אביך חולה" – מנין "הנה" עולה ששים... (אלשיך, באר מים חיים).

"ועתה שני בניך הנולדים לך... אפרים ומנשה כראובן ושמעון היו לי" (מח-ה).
כיון שרצה יעקב להזהיר את יוסף, כי יקיים את שבועתו אשר נשבע לו, שלא לקברו במצרים – לפיכך הזכיר לו את מותה של רחל, אשר לפי דברי חכמינו מתה בגלל החטא שיעקב הישהה את קיום נדרו. (משך חכמה).

"שכל את ידיו כי מנשה הבכור" (מח-יד).
אחכמינון לידוהי (תרגום).
יעקב עיבד כל כך את אברי גופו, עד שלא היו יכולים לעשות דבר בניגוד לרצון ה' יתברך. הידים היו מחוכמות מעצמן ונינוחו בצורה הפוכה, כפי רצון שמים... (ליקוטי מגדים).

"ויברך את יוסף ויאמר" (מח-טו).
הלא מברך היה את בניו של יוסף ולא את יוסף עצמו?
ברם, אין ברכה יותר גדולה לאבא מאשר הברכה שיהיו בניו טובים ומוכשרים. אם "יברך את הנערים ויקרא בהם שמי ושם אבותי" – הרי זו ממילא הברכה הגדולה ביותר בשביל יוסף עצמו... (של"ה לפי הרמב"ם).

"האלוקים הרעה אתי... המלאך הגאל אתי" (מח-טו, טז).
אף אם אינם ראויים לקבל ברכה זו ממך, האלוקים, בעצמך, ללא כל תיווך – הרי על כל פנים אבקשך נא, כי תצווה על "המלאך הגואל אותי" – שיברך אותם. וכך הוא איפוא, פשוטו של פסוק: "האלוקים הרועה אותי" – אבקש נא כי תצווה על "המלאך הגואל אותי" שהוא "יברך את הנערים"... (ספורני).

"ויקרא בהם שמי ושם אבתי" (מח-טז).
כאשר הבנים הולכים, חלילה, בדרך הרע – הרי הוריהם וסביהם בושים ונכלמים, לכשקוראים בהם את שם בניהם או נכדיהם. לפיכך ברך אותם יעקב אבינו, שיהיו ראויים להיקרא עליהם שם אבותיהם, לבל תהי חרפה בכך אם ייאמר, שהם הינם נכדיהם וניניהם של אברהם יצחק ויעקב.... (מפרשים).

"וידגו לרב בקרב הארץ" (מח-טז).
אין מוצאים כלל בתורה, שאפרים ומנשה היו גדולים במספר יותר משאר השבטים, לא במנין שבמדבר ולא במנין שבערבות מואב?
אלא, ברכתו של יעקב היתה "בקרב הארץ" – שבארץ ישראל ידגו לרוב; ואמנם ברכה זו נתקיימה, שכן מייד עם כיבוש ארץ ישראל, עוד לפני חלוקת הארץ, כבר נאמר: "וידברו בני יוסף אל יהושע, מדוע נתת לי נחלה גורל אחד ואני עם רב אשר עד כה ברכני ה"' (יהושע יז-יד) – בזמן מועט זה של "עד כה", שאנו נמצאים בארץ ישראל, כבר ברכנו הא-ל בעם רב. ויהושע השיב להם על כך: "אם עם רב אתה עלה לך היערה ובראת לך שם" (יהושע יז-טו) ואמרו חכמינו, שציוה עליהם לעקור יער עצים, כדי שלא תשלוט בהן עין הרע (בבא בתרא קמ"ח) – לפי שריבוי זה תוך זמן מועט היה לפלא עצום. ברם, זה בא עקב ברכתו של יעקב: "וידגו לרב בקרב הארץ"... (אדרת אליהו פ' ראה).

"בך יברך ישראל לאמר ישמך אלוקים כאפרים וכמנשה" (מח-כ).
למה יתברכו בני ישראל דווקא באפרים ובמנשה ולא בשני שבטים אחרים?
ברם, יסודה של התורה כולה הוא, שלא יתגאה אדם על חבירו ולא יקנא בו. משראה יעקב אבינו, כי למרות ששיכל את ידיו והקדים את אפרים הצעיר לפני מנשה הבכור, בכל זאת לא נשלטה גאווה על אפרים ולא קנאה על מנשה, כי אם נשארו שניהם כמקודם – אמר, שיהיו כל בני ישראל כך, ללא גאווה וללא קנאה.
ובכן, מה שאומר הכתוב: "וישם את אפרים לפני מנשה" – פירוש הוא על הברכה: "ישימך אלוקים כאפרים וכמנשה". לפיכך יהיו ישראל מתברכים בהם, משום שעל אף אשר "וישם את אפרים לפני מנשה" לא השפיע על שניהם הדבר לרעה – מה שלדאבון הלב לא היה אצל שאר האחים – "ויקנאו בו אחיו"... (אגרא דכלה).

"אשר לקחתי מיד האמרי בחרבי ובקשתי" (מח-כב)
בצלותי ובבעותי (תרגום).
"צלותי" פירושו: "תפילה" ו"בעותי" – פירושו: "רצון" (מלשון: במה בעית טפי). פעמים רבות יש ומן השמים ממלאים את רצונו של הצדיק גם מבלי שהתפלל על כך, כפי שאמר הכתוב: "רצון יראיו יעשה" (תהלים קמח-יט). (דגל מחנה אפרים).
מה טעם נמשלה תפילה לקשת?
כי כשם שבקשת כל מה שאדם מושך אליו יותר את המיתר – הרי החץ מרחיק יותר לעוף; כך גם התפילה, כל כמה שאדם מתרכז יותר בכוונת הלב – מרחיקה התפילה יותר לעלות ולבקוע שחקים... (הרבי מקוצק ז"ל).
צא וראה מה בין יעקב לעשו. 
עשו גם כשהוא מדבר על רוח ומוסר, על יושר וצדק, הרי פירושם של דברים: חרב וקשת. כאשר עשו בוכה לפני אביו יצחק ומבקש ברכה, אומר לו יצחק: "על חרבך תחיה". ואילו אצל יעקב היפוכו של דבר, אפילו כשהוא מדבר על "חרב וקשת", הרי פירושם של דברים: "צלותי ובעותי"... (אבני אזל).
בחרבי ובקשתי – במצוות ובמעשים טובים. (מדרש).
בנוהג הוא במלחמה, שבתחילה משתמשים בקשת, כדי לירות באויב מרחוק, ורק לאחר מכן, כאשר האויב מצליח להתקרב פנים אל פנים, משתמשים בחרב. ואילו היה כאן המכוון לחרב וקשת פשוטות, הרי היה צריך לומר תחילה "בקשתי" ואחר כך "בחרבי". אלא, יש להסיק מזה שהמכוון כאן למצוות ולמעשים טובים, והמלחמה – מלחמת היצר היא, ובמלחמת היצר הסדר הוא אמנם הפוך – בתחילה מתנהל מאבק מקרוב, כדי לגרש את היצר מתוך הלב, לאחר שקנה לו שם שביתה עוד מיום הלידה – "כי יצר לב האדם רע מנעוריו"; ורק לאחר מכן, משכבר גורש היצר, יש לנהל נגדו את המלחמה מרחוק, שלא יוכל לחזור למקומו הקודם. וזהו "בחרבי ובקשתי" – את מלחמת היצר מקרוב ומרחוק, ניהלתי בעזרת המצוות והמעשים הטובים... (קהלת יצחק).

"האספו ואגידה לכם את אשר יקרא אתכם באחרית הימים" (מט-א).
העצה היעוצה לכם נגד הצרות, אשר תבואנה עליכם באחרית הימים, היא: "האספו" – שתיאספו כולכם יחד, "ואגידה" – ותיאגדו לאגודה אחת (אותיות אהו"י מתחלפות לפעמים) – כי אז יהיה לכם האיחוד הזה לעוגן הצלה מכל רע... (ליקוטי רמ"ל).
בקש יעקב לגלות את הקץ ונסתלקה ממנו השכינה – רש"י.
ביקש לגלות להם, כי גלות מצרים לא תארך ארבע מאות שנה שלמות, כפי שהיתה הגזירה: "ועבדום וענו אותם ארבע מאות שנה" – כי אם פחות במאה ותשעים שנה (מנין "קץ") ובעוד מאתיים ועשר שנה יבוא הקץ לגלות... (ספרים).
בקש יעקב לגלות את הקץ אמר לו הקב"ה, לא יעקב יאמר עוד שמך כי אם ישראל. (משרד פליאה).
מובא בגמרא, כי שני זמני גאולה הם : "בעתה" – בעת שנקבעה מראש, ואפילו אם לא יהיו ישראל ראויים לכך, ו"אחישנה" – בעת שיהיו ישראל ראויים, יחישו מן השמים את זמן הגאולה. כן אמרו חכמינו, כי כאשר ישראל "עושין רצונו של מקום", הרי הם קרויים "ישראל"; וכאשר "אין עושין רצונו של מקום", הרי הם קרויים "יעקב".
והנה, כשביקש יעקב לגלות את זמנו של הקץ הקבוע, אמר לו ה' יתברך: "לא יעקב יאמר עוד שמך כי אם ישראל" – אם יהיו ישראל עושים רצונו של מקום ויהיו קרויים "ישראל", הרי ממילא תקדים הגאולה לבוא, בזמן של "אחישנה", וזמן זה הרי אינו ניתן להתגלות כלל וכלל, שכן בכל יום ויום עלול הוא לבוא – "היום – אם בקולו תשמעו"... (שני המאורות).

"הקבצו ושמעו בני יעקב ושמעו אל ישראל אביכם" (מט-ב).
"יעקב", זה היה שמו מלידה, ולכן נחשב כל יהודי, מבלי להתחשב בהתנהגותו, כבנו של יעקב, רק הודות למוצאו היהודי. ואילו השם "ישראל" ניתן לו ליעקב אחר כך, כאשר הגיע למדרגתו העליונה – "כי שרית עם אלוקים ואנשים ותוכל" – לפיכך מבטא השם הזה, כשהוא נקרא על כלל היהודים, את מדרגתו הרוחנית העליונה של עם ישראל, בתור ממשיך דרכיו ושיטותיו של יעקב אבינו.
לפיכך אמר יעקב לבניו: "הקבצו ושמעו ב נ י י ע ק ב - קודם כל האספו בתור בניו של יעקב, כבני לאום אחד; ברם, אין די באיחוד פשוט זה מצד המוצא, אלא, "ושמעו אל י ש ר א ל אביכם" – תכליתו של כל קיבוץ יהודי תהיה לחזק את רוח ישרל המקורית, את רוח ישראל סבא. התוצאה של "הקבצו" צריכה להיות שבני יעקב ישמעו את קולו של "ישראל" סבא ולקרוא יחד אתו: "ה' אלוקינו ה' אחד"... (אבני אזל).

"בסדם אל תבא נפשי.... כי באפם הרגו איש" (מט-ו).
בסדם אל תבוא נפשי – זה מעשה זמרי, כי באפם הרגו איש – אלו חמור ואנשי שכם. (רש"י).
בידוע הוא, שמצוות הגורמות הנאה גם לגוף, קשה לקיים אותן בשלימות לשם שמים, פי כמה מאשר את המצוות שאין הגוף נהנה מהן כלל וכלל. נקל בהרבה לצום תעניות ולתת צדקה לשם שמים, מאשר לקיים עונג שבת לשם שמים. כי כאן מפתה היצר הרע את האדם שיתכוון להנאתו הגופנית, ודרושה שמירה מיוחדת כדי שהעונג יהיה בשלמות לשם קדושה ולשם שמים.
מעשה הריגתם של אנשי שכם על ידי שמעון ולוי, היה גם הוא מסוג המעשים הללו. אם הוא נעשה מתוך כוונה לספק את רגשי הנקמה האישיים, על שום שפגעו בכבוד אחותם, הרי אין כאן אלא יצר הרע. אבל אם הוא נעשה מתוך קנאת ה' צבאות, על שום שפרץ שכם גדר, לחלל כבודה של בת יעקב – הרי מעשהו של יצר הטוב הוא זה והוא נעשה לשם שמים. ברם, דבר זה טמון בעמקי לבו של אדם – "דבר המסור ללבו של אדם" – והוא נשאר בגדר סוד לגבי כל בני תמותה, פרט לה' יתברך.
יעקב אבינו לא חדל מלחקור ולעיין בפעולה זו של שמעון ולוי, להיוכח אם היתה לשם שמים אם לאו. ברם, משראה את מעשה זמרי העתיד להתרחש בדורות הבאים, הסיק מכך את המסקנה, שאילו היה מעשה שכם כולו לשם שמים, כי אז לא היה מעשה זמרי יכול להתרחש במשפחותיהם, שכן מסירות נפשם הטהורה נגד מעשה זנות היתה עומדת להם ולבני משפחתם, כפי שאמרו חכמינו: "כל מצוה שמסרו ישראל נפשם עליה למיתה – עדיין היא מוחזקת בידם" (שבת ק"ל).
לפיכך אמר יעקב: "בסודם אל תבא נפשי" – זה מעשה זמרי, שממנו נתחוור לו סודם, כי כוונתם במעשה שכם לא היתה לשם שמים, כי אם "באפם הרגו איש" – זה בא רק מחמת כעס וריגשי נקמה... (אהל יעקב להמגיד מדובנה ז"ל).

"כי באפם הרגו איש וברצונם עקרו שור" (מט-ו)
הרגו איש – אלו חמור ואנשי שכם, עקרו שור – רצו לעקור את יוסף. (רש"י).
מה שייכות ישנה בין שני העניינים הללו? אלא, אמר יעקב: ראיתי את חריפותכם היתרה במעשה שכם ולא ידעתי, אם זה מחמת קנאות נאמנה וקדושה, או שמא מחמת יצר רציחה ונקמה בלבד; הייתי ממתין לשעת כושר אחרת כדי לברר דבר זה. וכשראיתי כיצד נהגתם באחיכם יוסף, כי נקל היה לכם לעקרו מן העולם – נתברר לי, כי גם במעשה שכם לא נתכוונתם לשם קנאות נאמנה, כי אם רק "באפם הרגו איש"... (מפרשים).

"ידך בערף איביך ישתחוו לך בני אביך" (מט-ח)
מצינו אצל שאול המלך, שהמלוכה ניטלה ממנו, על שום שלא מחה את עמלק בשלמות. כי שתי המצוות הראשונות שנצטוו ישראל לקיים מיד עם כניסתם לארץ ישראל, הן: "להקים להם מלך ולהכרית זרעו של עמלק" – לפיכך תלוי קיומה של מלכות ישראל בהכרתתו של עמלק.
ברם, אצל שאול רואים אנו, כי שבט יהודה לא היו בין אלה שחמלו על רכוש עמלק, שכן נאמר: "וישמע שאול את העם ויפקדם בטלאים מאתיים אלף רגלי ועשרת אלפים את איש יהודה" (שמואל א' טו-ד) – כלומר, ה"עם" מנה מאתיים אלף איש, ונוסף על כך "איש יהודה", עשרת אלפים איש. לאחר מכן, כאשר שאל שמואל את שאול: "ומה קול הצאן הזה באזני", השיב לו שאול: "אשר חמל ה ע ם על מיטב הצאן" (שם טו- טו) – הרי איפוא רק ה"עם" חמל על הצאן, אבל לא "איש יהודה".
לפיכך אמר יעקב: "ידך בערף אויביך" – כיון שידך אתה תרדוף אחרי עורף אויביך עמלק, להשמידו ללא חמלה, תזכה אתה למלכות – "וישתחוו לך בני אביך". ואכן אחרי שאול, הומלך דוד משבט יהודה... (משך חכמה).

"כרע רבץ כאריה" (מט-ט)
זו מידתו של יהודה, שאפילו כשהוא נופל לפעמים וכורע – "כרע רבץ" – בכל זאת הריהו גיבור ואמיץ כאריה. איננו נופל לזרועות היאוש, כי אם הוא מודה בכשלון ומתנער מיד לקום, על ידי תשובה. כשם שלא היה יהודה בוש להודות במעשה תמר, ומכך נוצר המשיח... (חידושי הרי"מ ז"ל).

"לא יסור שבט מיהודה ומחקק מבין רגליו" (מט-י)
בשעה שיהודים נרדפים על צואר בגלות ונתונים תחת כל מיני גזירות – דוקא אז מתרכזים הם יותר בחייהם הרוחניים, מייסדים תלמודי תורה, ישיבות, בתי כנסיות ובתי מדרשות, אשר מהם יוצאים מבחר גדולי התורה, תלמידי חכמים, גאונים ורבנים – מחוקקיו של עם ישראל.
זוהי איפוא הכוונה בפסוק: "לר יסור שבט מיהודה" – בשעה אשר שבט הצר הצורר לא יסור מגוו של יהודה, הרי "ומחוקק מבין רגליו" – מתגבר אצלו לימוד התורה והוא מוציא מקרבו את מיטב מחוקקיו, גאוניו ופוסקיו... (מטה יהודה).

הרמב"ן אומר, שלפיכך לא נתקיימה מלכות בית חשמונאי ולא נשאר מהם איש, אף על פי שקידשו את השם, משום שעברו על ברכתו של יעקב: "לא יסור שבט מיהודה" – שהמלכות בישראל מגיעה רק לשבט יהודה, ונטלו לעצמם את המלכות.
אמר על כך רבי שמחה זיסל מקלם ז"ל: אם עונש כזה ניתן למי שעובר על ברכתו של יעקב, ואפיו בשעה שהוא מקדש את השם – עד היכן איפוא, מגיע עונשו של העובר על ברכתו של ה' יתברך, ולא כל שכן על קללתו של ה' יתברך, ועל אחת כמה וכמה כשאיננו מקדש את ה' כי אם מחלל את ה'!... 

"יששכר חמר גרם" (מט-יד)
"יש-שכר" – מה שיש שכר למעשיו הטובים של אדם בעולם הזה, הרי "חמור גרם" – חומריותו של אדם, המושכת אותו אל הרע, היא הגורמת לכך, שכאשר הוא מתגבר על החומר ועושה את הטוב – מגיע לו שכר... (אלשיך).

"וירא מנוחה כי טוב ואת הארץ כי נעמה ויט שכמו לסבל" (מט-טו)
"וירא מנוחה כי טוב" – אימתי זוכה אדם למנוחה אמיתית, אם "ויט שכמו לסבול" – אם נוטל הוא על עצמו, שיוכל לסבול את הכל. אם האדם סבלן הוא – הריהו זוכה למנוחה האמיתית... (הה"ק מהר"י מוורקא ז"ל, בשם כפרי אחד).
ידוע מאמר החכם: "רצונך שלא תסבול – סבול ולא תסבול יותר" – כלומר, אם רצונך שלא תסבול – קבל את הכל באהבה מתוך בסלנות. שאם לא כן – תסבול יותר...

"מאשר שמנה לחמו והוא יתן מעדני מלך" (מט-כ)
"מאשר" – כל אדם מישראל ילמד נא לקח מאשר: "שמנה לחמו" – המאכלים השמנים והדשנים ביותר היו לדידו בפרוסת לחמו הפשוטה, ברם "והוא יתן" – כאשר בא לתת צדקה – "מעדני מלך" – נתן את המאכלים המשובחים ביותר. 
כך צריך לנהוג כל אדם מישראל, לחיות בפני עצמו חיים פשוטים וצנועים, ואילו צדקה יתן מן הטוב ומן המובחר. (מפי שמועה).

"בן פרת יוסף בן פרת עלי עין בנות צעדה עלי שור" (מט-כב)
חכמינו אמרו, כי משום שקידש יוסף את עיניו, זכה שבמשכן שלה , שלו מותר היה לאכול קדשים קלים בסביבת המקדש, לכל מלוא העין. לעומת זה, במקדש ירושלים מותר היה לאכול קדשים קלים, רק לפנים מחומת ירושלים.
זהו שבא הכתוב לרמז: "בן פורת עלי עין" – אצל יוסף נתפשטה הקדושה כל כך, עד למקום שהעין מגעת; אבל "בנות צעדה עלי שור" – אצל שאר השבטים הגיעה הקדושה רק עד החומה... (חידושי הרי"מ ז"ל).

"איש אשר כברכתו ברך אתם" (מט-כח)
אפילו בשביל שמעון ולוי גם כן היתה זו ברכה. עצם הדבר שנטל מהם את המידה הארורה של כעס – "ארור אפם כי עז" – ברכה הוא, שכן "אין ארור מדבק בברוך" וממילא נטילת מידה מגונה זו הינה הברכה הגדולה ביותר... (קול שמחה).

"אביך צוה לפני מותו לאמר" (נ-טז)
היכן ציוה זאת יעקב לפני מותו? אלא, הרי אמר יעקב: "האספו ואגידה", "הקבצו" ולא יתכן קיבוץ ואיחוד אמיתי, אלא אם כן ימחלו זה לזה... (לקוטי מגדים).

"ועתה שא נא לפשע עבדי אלקי אביך" (נ-יז)
אם אביך מת – אלוקיו קיים (רש"י).
אמרו חכמינו: "בזמן שאדם מצטער, שכינה מה אומרת? קלני מראשי קלני מזרועי" (חגיגה ט"ו). סבורים היו האחים, כי מה שלא העניש אותם בחיי אביו, היה זה משום שלא רצה לגרום צער לאביו. לפיכך אמרו לו: "אם אביךמת, אלוקיו קיים"- אם לא רצית לגרום צער לאביך, הרי לא כל שכן שאין לך לגרום צער לרבונו של עולם, המשתתף בצערו של כל אדם מישראל... (עטרת צבי).

"כי תחת אלוקים אני ואתם חשבתם עלי רעה אלוקים חשבה לטובה" (נ-כ).
אם עשיתם לי רעה כזו שיצאה הימנה טובה, הריצריך גם אני להחזיר לכם רעה כזו, שאחר כך תצא הימנה טובה, וזה הרי אינו בידי אדם כי אם בידי שמים – "התחת אלוקים אני"... (בשם הה"ק הרבי מאוסטרובצה ז"ל). 
 
 
 
פרשת שמות  

"וַתִּמָּלֵא הָאָרֶץ אֹתָם" ('שמות' א ז)
'שנתמלאו בתי טרטיאות ובתי קרקסיאות מהם, מיד גזרו עליהם שיפרשו מהן' (ילקו"ש 'שמות' א קסב)
כל כמה שהיהודים חותרים לחדור לעולם התרבות של הגוים, כך מתגברת יותר שנאת הגוים כלפיהם. והם ממציאים חוקים שונים, לבודד את היהודי ולהתרחק ממנו. ('מעינה של תורה')
 
"וַתִּרְאֵהוּ אֶת הַיֶּלֶד וְהִנֵּה נַעַר בֹּכֶה" ('שמות' ב ו)
הצדיק רבי דב בער ממזריץ', היה אומר; שלשה דברים צריך אדם ללמוד מן הילד; הוא תמיד שמח. לעולם אינו יושב בטל. וכשרוצה משהו, פורץ בבכי עד שמשיגו.
 
 
"וַיַּרְא אִישׁ מִצְרִי מַכֶּה אִישׁ עִבְרִי מֵאֶחָיו. וַיִּפֶן כֹּה וָכֹה וַיַּרְא כִּי אֵין אִישׁ וַיַּךְ אֶת הַמִּצְרִי וַיִּטְמְנֵהוּ בַּחוֹל" ('שמות' ב יא)
'במה הרגו? ר' אביתר אמר: "הכהו באגרוף". וי"א: "מגריפה של טיט נטל והוציא את מחו". רבנן אמרי: "הזכיר עליו את השם והרגו"' ('שמ"ר' א כט)
יש סבורים; כי עשוים אנו לנצח את נוגשינו רק בכח האגרוף. אחרים סבורים; כי רק בעזרת מכשירי העבודה נוכל לנצחם. ברם, האמת היא; כי רק בעזרת השי"ת, באמונתו ובשמירת מצוותיו, יכולים אנו להתגבר על המצרים למיניהם המכים בנו. גם ה'אגרוף' וגם ה'מגריפה', זקוקים ל'שם המפורש'. ('אבני אזל')
 
הטבע מפעם
רבנו הרמב"ם ז"ל, הביע יסוד נפלא; שכשם שפועל בנו היצר הגופני. וכשאנו עיפים, איננו יכולים להמנע מלפהק ומלהרדם. וכשאנו רעבים, משתוקקים אנו לאוכל להשביע את רעבוננו. ואנו נרתעים בטבענו, מאש ומקרה. כך אצל האדם הרוחני, מפעמת ומוטבעת הכמיהה להתעלות והרתיעה מן הרע. לפיכך; כשראה משה רבנו עוול, לא היה יכול להבליג ולהשאר אדיש והכה את המצרי, התערב בין הניצים. ונחלץ להושיע את בנות יתרו מן הרועים. ('מורה נבוכים' ב מה)

"וַיֵּצֵא בַּיּוֹם הַשֵּׁנִי" ('שמות' ב יג)
לא בא הכתוב לסמן את זמן היציאה השני, שהרי אין אנו יודעים מתי היתה היציאה הראשונה. אלא בא ללמד; שהרשע המוכה תמול וניצל מידי המצרי רק בעזרתו של משה, שנהפך היום למכה שכח כבר; "בַּיּוֹם הַשֵּׁנִי", את מצילו. וכש'העיז' להפריע לו ב"מלאכתו הנקיה" להכות את רעהו פנה אל משה בחוצפה ושאל את השאלה ההסטורית: "מִי שָׂמְךָ"? אתמול, כאשר הכו אותו, לא שאל את משה: "מִי שָׂמְךָ"? אך היום, כשמפריעים לו להכות אחרים, הוא דורש ממשה 'יפוי כח' על ההתערבות. ('אזנים לתורה')
 
"וַיֹּאמֶר לָרָשָׁע לָמָּה תַכֶּה רֵעֶךָ" ('שמות' ב יג)
'אמר ריש לקיש: "המגביה ידו על חברו, אע"פ שלא הכהו, נקרא רשע. שנאמר: "וַיֹּאמֶר לָרָשָׁע לָמָּה תַכֶּה רֵעֶךָ"? 'למה הכית', לא נאמר, אלא; "לָמָּה תַכֶּה"? אע"פ שלא הכהו, נקרא רשע"' ('סנהדרין' נח).
פעם נתכנסו בלובלין כמה מראשי הקהילה עם רבני העיר ודנו בענין חשוב, שהיה בו משום הצלת נפשות רבות מישראל. אמרו אנשי המעשה שבין הנאספים: "ענין זה שאנו דנים בו עתה, הוא כבד מאתנו. ולא נוכל לבצעו בכחותינו הדלים והצנועים". התערב הגאון ר' מאיר שפירא, ראש ישיבת חכמי לובלין בימים ההם. וקרא בהתרגשות: "רבותינו דרשו כידוע, את הכתוב: "וַתִּשְׁלַח אֶת אֲמָתָהּ" ('שמות' ב ה) את ידה. ועוד אמרו: "אע"פ שידה של בת פרעה היתה קצרה מלהגיע לתיבה באורח טבעי, כיון שהושיטה את ידה להציל את משה, נעשה לה נס וידה נתארכה אמות הרבה. ונסיון ההצלה הצליח בידה. והנה, יש מקום לשאול כאן: "מה היתה סבורה בת פרעה, בשעה שהושיטה את ידה לתיבה, המרוחקת ממנה מרחק רב"? "אלא" המשיך ר' מאיר שפירא בקולו המלהיב: "מפרשה זו עלינו ללמוד מוסר השכל; שלעולם יחתור האדם אל המטרה הנכספת מתוך אמונה ובטחון בקב"ה. ואפילו נראית לו המטרה רחוקה מכדי הישג ידו באורח טבעי, אסור לו להתיאש ולהוריד ידיו בחוסר אונים ובאפס מעשה. ואף אנו, מורי ורבותי, עשה נעשה למען המטרה הקדושה שלפנינו, בכל כחנו ומאדנו. ובעזרת השי"ת גם יכול נוכל". 
 
"וַיִּירָא משֶׁה וַיֹּאמַר אָכֵן נוֹדַע הַדָּבָר" ('שמות' ב יד)
רש"י מביא לפסוק זה את המדרש הבא; 'נודע לי הדבר שהייתי תמה עליו: "מה חטאו ישראל מכל שבעים אומות, להיות נרדים בעבודת הפרך? אבל רואה אני, שהם ראויים לכך'. על מדרש זה, היה תמה הצדיק רבי מנחם מנדיל מקוצק: "בידוע הדבר, של'יהודי טוב', אין מראים מן השמים חסרונות ופגמים, שדבקו בבני ישראל. היאך זה הראו דוקא למשה רבנו, גואל של ישראל, חסרונותיהם של אבותינו במצרים"? השיב על כך האדמו"ר ר' יהודה לייב מגור, בעל ה'שפת אמת': "דוקא מתקבל על הדעת, שלגואל האמיתי מראים את המכה, שלקו בה המיועדים להגאל על ידו, כדי שיתבונן בה וידע כיצד לרפא אותה".

"וַיֵּאָנְחוּ בְנֵי יִשְׂרָאֵל" ('שמות' ב כג)
בתחילה, היו בני ישראל שקועים כ"כ בגלות, עד שלא הרגישו כלל את הגלות. ואילו עתה; משהתחילו להתגלות נצני הגאולה, באו לידי הרגשת והבנת הגלות ונאנחו. ('חדושי הרי"ם')
 
"אָסֻרָה נָּא וְאֶרְאֶה אֶת הַמַּרְאֶה הַגָּדֹל הַזֶּה" ('שמות' ג ג)
אמרו במדרש; 'ר' יוחנן אמר: "חמש פסיעות פסע משה באותה שעה". רבי שמעון בן לקיש אמר: "הפך פניו והביט"' ('שמ"ר' ב ו). ואז, אירע הכל; הבורא יתברך הטיל עליו את השליחות והחל תהליך הגאולה. מבהיל לחשוב, מה היה, לו לא התקרב, אילו לא הסב ראשו?! כמה גאולות מפסיד האדם, בגלל שאינו מתקרב ואינו מתענין, בשיעור תורה, בהתקרבות לבוראו. ובענין זה מפרש רש"י; '"אָסֻרָה נָּא" מכאן, להתקרב לשם'. אינך יכול לעמוד 'כאן' ולהתקרב 'לשם'. אי אפשר ליהנות משני העולמות, מהצאן והסנה הסוער באש כאחד. וככל שסר האדם מ'כאן', כך הוא מתקרב 'לשם'. (הר' שלום מאיר וולך שליט"א)
 
"הַמָּקוֹם אֲשֶׁר אַתָּה עוֹמֵד עָלָיו אַדְמַת קֹדֶשׁ הוּא" ('שמות' ג ה)
'ואל תאמר לכשאפנה אשנה' ('אבות ב ד). כי האדם חושב בנפשו, לכשירחיב לו ה' את גבולו ויוטב מצבו, אז יעסוק בתורה ובמצוות, אבל לא כן עכשיו, כשהוא בצרה ומצוקה. ולזה אמר הכתוב; "כִּי הַמָּקוֹם אֲשֶׁר אַתָּה עוֹמֵד עָלָיו", היינו; באותו מצב ובאותה שעה; "קֹדֶשׁ הוּא"! דאפשר, שרצון ה' הוא דוקא בעבודה מאותה שעה הדחוקה. וכבר אמרו חז"ל; 'הלומד תורה בצער, נוטל אלף בשכרו. שלא בצער, נוטל מאתים'. ('שהש"ר' ח טז). 'ולפום צערא אגרא' ('אבות' ה כב). ('חפץ חיים')
 
"וַיְהִי לְנָחָשׁ" ('שמות' ד ג)
היה בזה גם אות לטובה למשה, שהאיש אשר הוא מתירא ממנו, פרעה; "נָחָשׁ" הוא רק מטה זעם ביד ה' ליסר את בנ"י ולהתיכם בכור הברזל. ולפיכך; מראהו כנחש. אבל עתה, בא קצו. ועל משה; 'לאחוז בזנבו'. ואז יהפך למטה, אבל; "בְּכַפּוֹ" של משה, להטותו לכל אשר ירצה, כעץ יבש. כן היה משה מתירא מפני המלשינים שבישראל, שמא ימסרו אותו שנית למלכות. והראה לו השי"ת; שרק בשעה שבנ"י מושלכים ארצה והמצרים דשים אותם כעפר, אז הם דומים לנחש, אבי המדברים לשה"ר, אבל ע"י ההתקרבות ומו"מ עם הגואל, יהפכו למטה, אשר אפשר להשען עליו. ('אזנים לתורה')

"וְעַתָּה לֵךְ וְאָנֹכִי אֶהְיֶה עִם פִּיךָ" ('שמות' ד יב)
פירש ה'אור החיים' הקדוש זצ"ל; שמשה רבנו תמה; כיצד שולחו הבורא יתברך לדבר לפני פרעה ועודנו ערל שפתים?! ענהו הקב"ה: "וְעַתָּה לֵךְ", איני עושה מופת ונס, אלא למתחילים במצוה, אז זוכים הם לעזר שמים ורואים פלאות. ומכאן למוד ולקח, לכל החפצים לזכות בסיוע ממרום; התחילו לפעול והסיוע בוא יבוא.

"ואלה שמות בני ישראל"
חז"ל מוצאים במלה "שמות" עפ"י נוטריקון רמז לשלוש מצוות שבכל אחת מהן כתוב שהיא בגדר "אות" בין הקב"ה לישראל: שבת, מילה ותפילין. ואכן, על שלוש אלה מקפיד רוב העם לאורך כל ההיסטוריה. ויש מפרשים ג"כ עפ"י נוטריקון: שמות – שניים מקרא ואחד תרגום – בקריאה מדי שבת בפרשה. ולא בכדי נרמזת מצווה זו דווקא בתחילת ספר שמות, שעה שבני ישראל יורדים למצרים, ומתחילים לחיות בין דוברי לשונות הגויים. כדי שישמרו על לשון הקודש ויהדקו את הקשר עם שפת האבות, באה מצוות שניים מקרא ואחד תרגום.
 
"לא איש דברים אנכי כי כבד פה וכבד לשון אנכי"
כיום, התכונה הבולטת לה מצפים אנו ממנהיג – שיידע לדבר להוט, בשפה עשירה ומלהיבה, אחד ש"יודע לעבור מסך". עפ"י מה שמתארת לנו התורה, משה היה היפוכו של דבר. "כבד פה וכבד לשון אנכי". אומנם אז לא הייתה טלוויזיה, ובכל זאת, הרי מנהיג אומה צריך לדעת לדבר לא רק בפני עמו אלא גם בפני ראשי עמים אחרים, אם כן, כיצד זה בחר הקב"ה דווקא במשה כבד הפה, כמנהיגם של ישראל?. אלא, מפרשים, שדווקא ה"חיסרון" הזה שבו הוא שהכשיר אותו לתפקיד. שכן אם היה משה דברן כשרוני בכל חלקות לשון, היה בכך פתח לפתחון פה לכופרים שבחבורה לאמר, שהתורה בכלל לא ניתנה מהמשים, אלא משה רבנו, בכוח דיבורו ובכריזמה שלו, הוא שהביא את בני ישראל למעמד הרם בו קראו: נעשה ונשמע. עפ"י אותו הסבר, דווקא העובדה שמשה היה כבד פנה, ולמרות זאת הסכימו ישראל לקבל תורה מפיו, היא היא הנותנת, שאומנם השכינה היא שדיברה מגרונו, והוא היה "רק" השליח.
  
"ויגדל משה ויצא אל אחיו"
שואל רש"י, הרי כבר כתוב קודם לכן, "ויגדל הילד", אם כן, מה בא "ויגדל משה" ללמדנו?. הסבר מעניין לכך מצאנו במדרש, לפיו גדולתו של משה הייתה בכך שיצא אל אחיו כדי לעזור להם בעול השעבוד, ולא ישב ספון בארמון פרעה. בכך גילה משה, כי הוא ראוי להתמנות גואלם של ישראל.

"ואלה שמות בני ישראל הבאים מצרימה" (א - א)
לא נאמר "אשר באו" כי אם "הבאים" - כלומר, שהם באים תדיר; בכל העיתים ובכל הגלויות, כאשר בני ישראל נתונים בצרה ובמצוקה, באים אתם שמות השבטים הללו וזכותם עומדת להם להחזיק מעמד. (חידושי הרי"מ ז"ל)

"הבאים מצרימה את יעקב" (א - א)
בני ישראל עשויים להחזיק מעמד בגלות אך ורק כאשר הם נדבקים במידתו של יעקב אבינו, שהיה עניו ושפל רוח, (קטונתי מכל החסידים), מנע עצמו מלהתגרות בעשו אחיו ובתמימות היה יושב באהלה של תורה (איש תם יושב אהלים) - כי אז השכינה שרויה אתם בגלות ושומרת על קיומם.
ואילו כאשר אין בני ישראל הולכים בדרכי יעקב אבינו, כי אם שואפים רק להדמות אל הגויים, לחקות את מעשייהם, לחיות כמותם חיי מותרות והוללות, לעזוב את התורה ולנקוט בדרכיו ושיטותיו של עשו - אז הם הולכים ונשפלים יותר ויותר וכל קיומם נכרך בקשיים מרובים. (פרדס יוסף)

"ואלה שמות בני ישראל" (א - א)
להודיע הבתן שנמשלו לכוכבים. (רש"י)
בני ישראל חייבים לדעת, כי השם-יתברך אוהב אותם, וכשם שברא את הכוכבים על-מנת שיאירו בחשכת הלילה - כך ברא אותם על-מנת שיפיצו את אור האלוקים ויחדירוהו למקומות החשוכים והמושפלים ביותר. (שפת אמת)

"ואלה שמות בני ישראל" (א - א)
סופי תיבות של "ואלה שמות בני ישראל הבאים" הם: "תהלים" - לרמז, שבכל הצרות והמצוקות - מצרים - יש להשתמש בספר התהלים ועל ידי כך תבוא הישועה. (הרב הצ' מבנדין ז"ל)

"איש וביתו באו" (א - א)
הם באו למצרים יחד עם בתיהם מארץ ישראל, כלומר, שהביאו איתם את בתי מדרשיהם ללמוד תורה, שכן בתי מדרשות שבחוץ לארץ ישנה בהם קדושת ארץ ישראל. (תורת משה)

"איש וביתו באו" (א - א)
דרכו של עולם, כאשר אדם עוקר מעיירה קטנה ספוגה תורה ויראת-שמים אל כרך גדול שטוף הפקרות והבלי-הזמן - הרי הוא עצמו, שמנעוריו נתחנך ונתגדל בדרך היהדות, עודנו ממשיך לשמור תורה ומצוות כבתחילה; ואילו ילדיו מסתכלים קימעה-קימעה לחיי-ההפקר של הכרך עד שלבסוף הם סרים מדרך היהדות.
לפיכך באה התורה להודיענו, כי אצל בני יעקב לא היו הדברים כך. בבואם מעבר הנהר, מסביבה של אמונה ויראת שמים, למצרים הטמאה והאלילית - נשארו בכל זאת "איש וביתו", לא חל שינוי בבית והבנים הלכו בעקבות אבותיהם תוך התאמה מלאה... (הדרש והעיון)

"ובני ישראל פרו וישרצו" (א - ז)
דרש רבי עקיבא, כי בזכות נשים צדקניות שבאותו הדור נגאלו אבותינו ממצרים. מה עשו? כשהלכו לשאוב מים היה הקב"ה מזמן להן דגים קטנים כדי מחצית הכד. היו מבשלות קדירה של דגים וקדירה של חמין והיו מביאות לבעליהן בשדה. שם היו מעודדות אותם בדברי ניחומים, מרחצות אותם ומגישות לפניהם אכילה ושתיה. וכשהיתה מגעת שעתן ללדת, היו יוצאות לשדה ויולדות תחת עץ-תפוח. אז היה הקב"ה שולח להן מלאך מן השמים, שהיה רוחץ הילדים, חותלם בחיתולים, ומניק אותם דבש ושמן.
כאשר בני ישראל היו מגיעים לכלל יאוש עקב קושי העבודה והעינויים, עד שדעך בקרבם כל רצון של חיים ונשקפה סכנה לכל עצם קיומו של עם ישראל, - הרי דווקא הנשים היו מביאות עמן עידוד ועוררו בבעליהן רצון-קיום וחדוות-חיים. על-אף התנאים הקשים והגרועים ביותר הוסיפו לנהל את חיי - המשפחה שלהן, כדי להגדיל את מחנה ישראל. הן לא נקטו בשיטות האפיקורסיות, כי בימי רעה ומצוקה יש למעט בילודה ככל האפשר, אלא שמו מבטחן ותקוותן בהשם-יתברך, כי ביכולתו לפרנס על-ידי מלאכיו שלא כדרך הטבע ולהציל את ילדי עמו אפילו כאשר חורשים מענית על גבם... זו היתה צדקותן של נשי אותו הדור ובזכות זאת הביאו את הגאולה. (אבני אזל)

"פרו וישרצו וירבו ויעצמו" (א - ז)
טבעו של עולם הוא, שבני תאומים חלשים בגופם, לפי שאחד נוטל מכוחו של אחיו. ואילו כאן במצרים, אף על פי ש"פרו וישרצו" ונולדו אפילו בשישיות, בכל זאת היו מפותחים יפה ובריאים בגופם - "ויעצמו", מלשון "חזק ועצום". (תולדות יצחק)

"ותמלא הארץ אותם" (א - ז)
כיון שנתמלאו בתי הטרטיאות מהם, מיד גזרו עליהם שיפרשו מהם. (ילקוט)
כל מה שהיהודים חותרים לחדור לעולם-התרבות של הגויים, כך מתגברת יותר שנאת הגויים כלפיהם והם ממציאים חוקים שונים לבודד את היהודי ולהתרחק ממנו... (חידושי הרי"מ ז"ל)

"ויקם מלך חדש על מצרים אשר לא ידע את יוסף" (א - ח)
אילו היה יודע ומכיר את יוסף, את עברו ופרשת חייו, כי אז היה לומד לקח מזה, שדוקא כל האמצעים שהופעלו כדי להביא עליו רעה, הן ע"י האחים והן ע"י פוטיפר - הם היו הדרכים אשר הובילוהו אל פסגת ההצלחה והגדולה, וממילא היה חושש לענות ולהציק ליהודים, פן יגרום על ידי כך לגאולתם ועלייתם לגדולה. (אמרי אש להה"ק מגומבין ז"ל)
יוסף הינו סמל הקדושה, הצניעות והבריחה מתאוות מגונות. כל זמן שמצוי אצל ישראל כוחו של יוסף הצדיק אין כל רעה יכולה לבוא עליהם. "אשר לא ידע את יוסף" - כאשר חדלים לדעת מדתו זו של יוסף, אזי מתחדשות כל הגזירות. (לפי שפת אמת)

"הנה עם בני ישראל רב ועצום ממנו. הבה נתחכמה לו" (א - ט, י)
לו - למושיען של ישראל (רש"י)
תמיד קם לו לעם ישראל מנהיג, המעודד ומחזק אותם בכל עת צרה, מאמץ את לבם ורוחם בדברים ועצות בכל שעת משבר, אינו מניחם להתרפות באמונתם בזמן של נסיונות, ובכך הוא מושיעם.
דבר זה ידוע להם לשונאי ישראל שבכל הדורות, ולפיכך זוממים הם תמיד מחשבות רעות כנגד המנהיג והמושיע היהודי, כיצד לבטל את השפעתו על העם היהודי וכך להחלישו ולהכריעו כליל.
מספרת לנו התורה, כי פרעה גם הוא אמר כך: "הנה, עם בני ישראל" - הנה בזה טמון סוד שלמותו של עם ישראל - "רב ועצום" - שתמיד מצוי להם מנהיג חזק, רב עצום, אשר נותן להם עוז ועצמה לעמוד בעת צרה ומצוקה. לפיכך "הבה נתחכמה לו" - "למושיען של ישראל"... (נועם מגדים)

"ויקוצו מפני בני ישראל" (א - יב)
לפתע חשו המצרים בקרבם שנאה עזה כלפי בני ישראל, אף על פי שזה לא היה כל-כך מרצונם (בפה-רך). היה זה רצון ההשגחה העליונה, כדי לבודד את בני ישראל מן המצרים לבל יתבוללו בתוכם. לפיכך אומר נעים-זמירות-ישראל בתהלים: "הפך לבם לשנוא עמו" (שפת אמת)

"וימררו את חייהם בעבודה קשה בחומר ובלבנים" (א - יג)
על כך מובא בזוהר הקדוש: "בחומר דא קל וחומר, ובלבנים דא לבון הלכתא".
על ידי זה שישראל עוסקים בתורה שבעל-פה, המבוססת על שלוש-עשרה מידות שהתורה נדרשת בהן ואשר הראשונה שבהן היא "קל וחומר", ועוסקים בברור הלכות התורה - ניתן להם הכוח והעוז להחזיק מעמד בקשיי החומר והלבנים של הגלות... (הגאון רבי מנחם זמבה זצ"ל)

"ויאמר מלך מצרים למילדות העבריות אשר שם האחת שפרה ושם השנית פועה. ויאמר בילדכן את העבריות וראיתן על האבנים אם בן הוא והמתן אותו." (א - טו, טז)
יודע היה פרעה, כי כל זמן שהמילדות יהיו נקראות בשמותיהן העבריים: "יוכבד" ו"מרים", לא יוכל כלל לבוא אליהן בהצעה אכזרית כזו, להמית את ילדי ישראל. לפיכך ציוה עליהן תחילה לשנות את שמותיהן ל"שפרה" ו"פועה". סבור היה, כי לכשיהיו נקראות בשמות מצריים ישפיע הדבר על כל הלך-רוחן וישנה את מהותן ואופיין, עד אשר יהיו מסוגלות לרצוח את ילדי ישראל. ורק אז נתן להם את הצו השני: "אם בן הוא והמיתן אותו".
כל עצמו של האדם הוא השם. טמיעת השם משפיעה מאוד על טמיעה פנימית של הרוח והאופי. (הה"צ רצ"א מדינוב זצ"ל)

"ותחיין את הילדים" (א - יז)
פעמים יש שנולדים ילדים יחסרי כח-חיים והם מתים מיד עם צאתם לאויר העולם. היו איפוא המיילדות חוששות, שמא יחשדו בהן שהן המיתו את הילדים הללו, לכן התפללו ובקשו מהשם-יתברך כי ילדים שלא נועדו מטבעם לחיות יישארו גם הם בחיים, לבל יוטל עליהן כל חשד. זהו שאמרה תורה: "ותחיין את הילדים"... (לפי המדרש)
"ויהי כי יראו המילדות את האלקים ויעש להם בתים" (א - כא)
לפי שיוכבד ומרים יראו את האלוקים, זכו לבנים טובים והקימו בתים גדולים בישראל. מיוכבד יצא משה רבנו ואהרון הכהן, וממרים יצא בצלאל אשר הקים את המשכן, (מדרש).
אמהות טובות מעמידות בנים טובים...
כיון שראה פרעה, שהמילדות יראות את האלקים ואם ילכו לבתיהן של היולדות ישתמטו מלמלא את פקודתו, לפיכך הקים בתי-יולדות מיוחדים, ששם היו חייבות כל היולדות ללדת את ילדיהן, על-מנת שיוכל לפקח בקפדנות על כל פעולותיהן... (מלבים)

"ויעש להם בתים" (א - כא)
"בית" פירושו בית-אבא, נקודת-מרכז. אדם מישראל שמוסר את נפשו בעד מצווה, נעשית אישיותו לנקודת-מרכז, לבית, שממנו מוקרנות קרני הכיסופים, ההתלהבות והקדושה של המצוה, על אחרים הבאים אתו במגע. למשל, אדם מישראל המוסר נפשו בעד אהבת-השם - הריהו נעשה "בית" של אהבת-השם, ואם בעד יראת-השם - הריהו נעשה "בית" של יראת-השם.
וזוהי איפוא כוונת הפסוק: כיון שיראו המילדות את האלוקים ומסרו את נפשן בעד יראה זו - "ויעש להם ביתם" - עשה אותן השם-יתברך לבתים של יראה, לנקודות-מרכז שמהן הוקרנה יראת-שמים על כל כלל ישראל. (דגל מחנה אפרים)

"כל הבן הילוד היאורה תשליכהו" (א - כב)
תרגום אונקלוס אומר על כך: "כל ברא דיתיליד ליהודאי" - כל הבן הילוד ליהודים.
אמנם הפקודה ניתנה להשליך ליאור את כל הבן הילוד, שכן לא היה יאה למלוכה "תרבותית ומתקדמת" לחוקק חוקי-אפליה כאלו נגד היהודים בלבד. ברם, פקידי המלוכה קיבלו בחשאי את פירושו האמיתי של החוק והם כבר תרגמו: "ליהודאי"... (שיחות צדיקים)

"וילך איש מבית לוי ויקח את בת לוי" (ב - א)
בת לוי זוהי יוכבד, שכבר היתה אז בת מאה ושלושים שנה, ואף על פי כן חזרה לנעוריה וילדה את משה.
ברם, למה מסופר מעשה זה כלאחר יד, על אף היותו תופעה בלתי טבעית, בעוד אשר התורה מדגישה בהרחבה את פרשת הולדתו של יצחק בתור נס מופלא, בזמן ששרה היתה בת תשעים שנה בלבד?
הסביר המגיד מדובנה דבר זה עפ"י משל:
שני אביונים נזדמנו יחד בדרך והיו משוחחים על אודות עיר אחת, שבה קיבצו נדבות. אחד דיבר בשבחם של בני העיר שהם בעלי צדקה ונדיבי לב, ואילו השני צווח ואמר, שהם קמצנים מושבעים וכי לא השיג אצלם מאומה. לבסוף נתברר, כי הראשון ביקר בעיר בחג הפורים, בעת שהכל נותנים מתנות לאביונים, ואין פלא איפוא שקיבל נדבות ניכרות. ואילו השני ביקר שם באחד מימות החול האפורים ואמנם לא קיבל מאומה.
הוא הדבר גם כאן במצרים. כאשר כל עצם הילודה היה נס ופלא, שכן נשי ישראל היו ממליטות ששה ילדים בבת אחת וכולם היו בריאים ושלמים - לא היה ממילא משום חידוש מיוחד בזה שיוכבד ילדה בן בגיל מאה ושלושים שנה. ואילו בזמנו של אברהם היה עולם כמנהגו נוהג ובלידתו של יצחק בגיל תשעים היה משום חידוש עצום...

"ותרא אותו כי טוב הוא" (ב - ב)
איתא במדרש, "כי טוב" כלומר, שנולד מהול.
שכן "טוב" בתורה פירושו - שלם ותמים ללא פגם, ואילו "רע" פירושו פגום, בעל מום. (ראה בפרשת בחוקותי: "לא יבקר בין טוב לרע" - מפרשת הגמרא: "בין תם לבעל מום"). תמים ללא פגם יכול להיות רק אדם מהול, כפי שאמרה תורה אצל אברהם אבינו: "התהלך לפני והיה תמים", ונאמר על כך במדרש, כי לפני המילה היה אברהם בעל מום ורק לאחרי המילה נעשה תמים. ואם, איפוא, נאמר אצל משה רבנו עם היוולדו: "כי טוב הוא", הרי למדים אנו מזה שהוא נולד מהול - שלם ותמים... (ברכת שאול)


"ותשם בסוף על שפת היאור" (ב - ג)
אותו יום היה שביעי בחודש סיון, שכן משה רבנו נולד בז' אדר ושלושת החדשים בהם הצפינה אותו אמו נסתיימו בז' סיון. ובז' סיון קיבל אח"כ משה את התורה על הר סיני, ולכן עמדה לו עתה זכות זו שיהא ניצול. (גמרא סוטה)
מכאן - אמר הגאון רבי מרדכי בנט ז"ל - נובע מנהג ישראל לרפד בחג השבועות את הבתים בעלים ירוקים הצומחים על המים, כדי להזכיר את "ותשם בסוף על שפת היאור", אשר חל בשבועות.

"ותרד בת פרעה" (ב - ה)
התורה אינה מזכירה את שמה של בת פרעה, ואילו בדברי הימים א' (ד-יח) מוזכר שמה: "בתיה". חכמינו אמרו, כי השם "בתיה" ניתן לה רק לאחר מכן, כאות תודה על הצילה את משה. וכך אמר לה הקב"ה, את קראת לבני משה, הריני קורא לך בתי - בתיה.
ברם, מצינו במדרש כי עוד במצרים היו קוראים לה "בתיה", שכן אמרו דתן ואבירם למשה: אף שטוען אתה כי בנה של בתיה אתה, אינך אלא בנה של יוכבד.
אלא באמת קרא אותה פרעה , אשר ראה עצמו כאליל, בשם "בתיה", שבלשון מיצרית פירושו: בת אלוקים, וכך קראוה גם דתן ואבירם. אולם, התורה לא רצתה לתת לבת פרעה תואר אלקי ולפיכך אמרה "בת פרעה" במקום "בת- י-ה". אבל לאחר מכן, כאשר נטשה את אלילי אביה והצילה את משה, חזרה התורה לקרוא לה "בתיה", שכן מעתה איננה מתייחסת עוד אל פרעה, כי על ידי מעשיה הטובים נעשתה לבת א-ל חי. (אבני אזל)

"ותראהו והנה נער בכה... ותאמר מילדי העברים זה" (ב - ו)
היא ראתה אותו בוכה, אבל לא שמעה אותו, לפיכך אמרה: אין זאת אלא מילדי העברים הוא זה, יהודי מסוגל לבכות חרש ללא השמעת קול... (הה"צ ר' בונם זצ"ל מאוטבוצק)
"וירא איש מצרי מכה איש עברי מאחיו ויפן כה וכה 

וירא כי אין איש ויך את המצרי" (ב - יא)
אף על פי שהמצרי הכה יהודי שהיה "מאחיו", מידידיו הטובים של המצרי, הדומה יותר למצרי מאשר ליהודי - בכל זאת בא משה לעזרתו, שכן חריצת משפטו של יהודי אם טוב הוא ואם רע אינה נתונה לסמכותו של המצרי, כי אם היהודים בינם לבין עצמם צריכים להחליט על כך.
וזהו שאמר הכתוב: "וירא כי אין איש" - ראה משה רבנו, שהמצרי איננו האיש הראוי לחוות דעות ולדון את היהודי אם טוב הוא אם רע, ואם הוא מכהו הרי זה מוכיח על שנאתו ליהודים בכלל. (הדרש והעיון)
במה הרגו? אחד אומר: באגרוף, שני אומר: במגריפה של טיט, ושלישי אומר: בשם המפורש. (מדרש) 
יש סבורים, כי עשויים אנו לנצח את נוגשינו רק בכח האגרוף, אחרים סבורים, כי רק בעזרת מכשירי-העבודה נוכל לנצחם. ברם, האמת היא כי רק בעזרת השם-יתברך, באמונתו ובשמירת מצוותיו, יכולים אנו להתגבר על המצריים למיניהם המכים בנו. גם ה"אגרוף" וגם ה"מגריפה" זקוקים לשם-המפורש... (אבני אזל)

"והנה שני אנשים עברים נצים ויאמר לרשע למה תכה רעך" (ב - יג)
כאשר יהודים ניצים ביניהם, בה בשעה שבחוץ שוררת כלפיהם משטמה עזה וכל מצרי מרשה לעצמו להכות ביהודי - אז הרי זה באמת חוסר-דעת ורשעות, אשר אין דעתו של משה רבנו סובלתם... (אבני אזל)

"אכן נודע הדבר" (ב - יד)
תחילה לא הבין משה, על שום מה סובלים בני ישראל בגלות יותר מעמים אחרים; ואילו עתה, משנוכח לראות ביניהם רכילויות, מחלוקת ולשון הרע, כבר היטיב להבין עד כדי כך, שאפילו שאל: "וכי אוציא את בני ישראל" - משום איזו זכות ראויים הם בני ישראל להיגאל? מסתבר איפוא, כי בגלל לשון הרע, מחלוקת ורכילות, מתבטלות כל הזכויות. (שפת אמת)

"ויאמר מי שמך לאיש שר ושופט עלינו" (ב - יד)
זו דרכם מאז ומתמיד של כל מיני דתן ואבירם, שאם בא אדם להפריעם ממעשיהם הרעים, מיד מתחילים הם לשלול את זכותו לכך, לבדוק את ייחוסו לצווח: "מי שמך לשר ושופט". ברם, כאשר הדברים אמורים במלחמה נגד הרע, חובה על כל אחד ואחד לעשות את כל אשר בידו. - "במקום שאין אנשים השתדל להיות איש". (אבני אזל)

"איש מצרי הצילנו מיד הרועים" (ב - יט)
נאמר על כך במדרש: "הוא עברי ולבושו מצרי". מאחר שהיה לבוש כמצרי אמרו עליו: "איש מצרי".
בעת שממשלת הצר ברוסיה גזרה גזירה נגד התלבושת היהודית, וצדיקי הדור עשו כל מיני השתדלויות כדי לבטל הגזירה הזאת, שאל משכיל יהודי בעל השפעה להרבי הזקן מוורקי הרה"ק ר' יצחק ז"ל: מה לכם מרעישים כל כך עולמות? הלא משה רבנו גם הוא היה לבוש כמצרי? 
השיב לו על כך הרבי מוורקי ז"ל ואמר: ראה משה רבנו, כי יתרו מבקש להשיא את בתו רק לאיש עברי, אלא שהיה חושש מפני אומות העולם; התלבש מפני המדיינים, אשר יחשבוהו למצרי. דבר זה אפשר לעשותו רק במקרה מסויים, כדי להערים על המדיינים, אבל ללבוש מלבושי נכרים באורח קבוע - זה אסור ליהודי.
לפיכך מברכים אנו כל יום: "אוזר ישראל בגבורה" ו"עוטר ישראל בתפארה" - אומר הב"ח - כדי להודות להשם-יתברך על אשר הבדילנו מן הגויים אשר סביבנו במלבושינו המיוחדים.

"ותאמרן איש מצרי הצילנו מיד הרועים ויאמר אל בנותיו ואיו" (ב - יט, כ)
אדם המסוגל לחרף נפשו למען נרדפים ומעונים ולהצילם, ודאי איננו מצרי רגיל, על אף מראהו המעיד על כך. מצרי שכזה יש לחפשן ולהתבונן בו בהתפעלות ופליאה... (אבני אזל)

"וימת מלך מצרים" (ב - כג)
אמרו חכמינו, שלא מת ממש אלא נעשה מצורע. שהרי הכתוב מכנהו כאן בשם "מלך", ואם כן אין לפרש כפשוטו שהוא מת ממש, לפי שבמותו איננו קרוי עוד מלך, ככתוב: "אין שלטון ביום המות"... (הגאון מוילנה)

"ויאנחו בני ישראל" (ב - כג)
בתחילה היו בני ישראל שקועים כל כך בגלות, עד שלא הרגישו כלל את הגלות... ואילו עתה, משהתחילו להתגלות ניצני הגאולה, באו לידי הרגשת והבנת הגלות ונאנחו. (חידושי הרי"ם)

"ותעל שועתם אל האלוקים מן העבודה" (ב - כג)
בני ישראל לא הצטערו כל כך מעצם העבודה המפרכת, כמו מזה שלא ניתן להם להתפלל ולעבוד את האלוקים (איזוהי עבודה שבלב - זו תפילה); ואכן, שוועתם מן ה"עבודה" עלתה מיד השמימה ונתקבלה. (רבי שמלקי מניקלשבורג ז"ל)

"וירא אלוקים את בני ישראל וידע אלוקים" (ב - כה)
ראה אלוקים את בני ישראל כיצד הם נצמדים ביהדותם, ועל אף כל הנגישות והענויים לא נגרע מאומה מצורתם היהודית ולא שינו את לשונם ואת מלבושם - לפיכך "וידע אלוקים" - גמר אומר לגאלם. (בשם צדיק אחד)
רישומם של עינויים ותלאות ניכר על ידי אותות וסימנים בחיצוניותו של המעונה, ואילו דכדוך פנימי וייסורי-נפש הצפונים בעומקה של נשמה אי אפשר לראותם מבחוץ; רק השם יתברך, שהוא יודע מחשבות, יודע אותם. לפיכך - "וירא אלוקים" - הוא ראה את העינויים החיצוניים - "וידע אלוקים" - הוא ידע את ייסורי-נפשם הפנימיים... (מלבים)

 "וַיְמָרֲרוּ אֶת חַיֵּיהֶם" (א יד)
ב`דעת זקנים` לבעלי ה`תוספות` כתוב: `ובאותו פרק נולדה מרים ועל שם כך נקראה: "מִרְיָם"` (עה"פ שם). על שם שמיררו את חייהם באותו הזמן. 
וב`סדר עולם רבה` (ג) מבואר: שמרים נולדה פ"ו שנה לפני שיצאו בני ישראל מארץ מצרים.

"וַיֵּלֶךְ אִישׁ מִבֵּית לֵוִי וַיִּקַּח אֶת בַּת לֵוִי" (ב א)
מה שייך כאן לשון: "וַיֵּלֶךְ", להיכן הלך עמרם בשביל ליקח את יוכבד לאשה? 
ונאמרו בזה כמה ביאורים.
רבנו ה`אבן עזרא` מפרש: שיתכן שהיו ישראל נמצאים בכמה ערים וכולם נקראים: "אֶרֶץ רַעְמְסֵס" (`בראשית` מז). והיתה יוכבד נמצאת בעיר אחרת והלך אליה עמרם לקחתה לאשה.
אולם פירוש זה לא נוח לרמב"ן, מאחר שאין מתבאר מזה: למה היה הפסוק צריך לומר זאת? מה חדוש או תוספת יש בזה שהלך לקחתה ממקום אחר, מה לי אם היתה כאן, או במקום אחר? 
לכך ביאר הרמב"ן: שהלך כנגד גזרת פרעה שאמר: "כָּל הַבֵּן הַיִּלּוֹד הַיְאֹרָה תַּשְׁלִיכֻהוּ" (`שמות` א), כנגד זה נזדרז עמרם ליקח את אשתו יוכבד ולא חשש לגזרתו וכל מקום שיש בו זירוז לעשות ענין חדש אומרו הכתוב בלשון: "וַיֵּלֶךְ" והביא לזה כמה וכמה דוגמאות.
והנה בגמרא אמרו חז"ל: ש`הלך בעצת בתו` (`סוטה` יב:) ולכאורה נראה שחז"ל דקדקו כן מלשון: "וַיֵּלֶךְ" ומפרשים אותו: ש`הלך בעצת בתו` מרים שאמרה לו: `גזרתך קשה משל פרעה אם פרעה גזר על הזכרים ואתה ג"כ על הנקבות`. (רש"י `שמות` ב א). ועיין בספר ה`מקנה` (`קדושין` נח:) שפירש כונת הגמרא: ש`הלך אחר וקידשה` היינו: הלך ברמאות. הכונה: שהלך אחר עצת יצרו והביא כדוגמא לכך מכאן שנאמר: "וַיֵּלֶךְ אִישׁ מִבֵּית לֵוִי" והכונה: ש`הלך בעצת בתו`. וכיו"ב אצל מנוח נאמר: "וַיֵּלֶךְ מָנח אַחֲרֵי אִשְׁתּוֹ" (`שופטים` יג). היינו: שהלך אחר דבריה, [מיהו מה שהביא מ"וַיֵּלֶךְ מָנח אַחֲרֵי אִשְׁתּוֹ", צ"ע שהרי בגמרא הוכיחו מזה: ש`מנוח עם הארץ היה` ממה שהלך אחרי אשתו ומשמע שלמדו כפשוטו שהלך אחריה ולא אחר עצתה (`ערובין` יח:)]. 

"וַתֵּרֶא אֹתוֹ כִּי טוֹב הוּא" (ב ב)
פירש רש"י: `כשנולד נתמלא הבית כולו אורה`. ומקורו מהגמרא `סוטה` (יב.) ושם פירשו חז"ל שדרשו כן ממה שכתוב לענין האור בבריאת העולם: "וַיַּרְא אֱלֹקִים אֶת הָאוֹר כִּי טוֹב" (`בראשית` א). והנה אף שנאמר בפרשת `בראשית`: "כִּי טוֹב" לענין עוד כמה וכמה דברים, מ"מ לענין שאר הדברים נאמר בסתם אחרי בריאתם: "וַיַּרְא אֱלֹקִים כִּי טוֹב" (שם י). אבל לענין "הָאוֹר" כתוב להדיא: "וַיַּרְא אֱלֹקִים אֶת הָאוֹר כִּי טוֹב" וכיון שנתפרש בהדיא על "הָאוֹר כִּי טוֹב", דרשוהו חז"ל לענין "הָאוֹר" דוקא.
ולעצם "הָאוֹר" שהאיר את הבית כולו, פירש המהרש"א ב`סוטה` (שם) בזה"ל: `שנתמלא הבית כולו אורה, הוא חדוש נפלא והוראה על שעתיד לדבר עם השכינה פה אל פה, שעל ידי זה יהיה קרן אור פניו. והיינו: ש"הָאוֹר" הזה היה מענין השראת אור השכינה כביכול`. 
ועיין ברבינו בחיי כאן שפירש: שתיבת "הוּא" רומז אל השכינה הנלוית עמו, האותיות ה` ו` הוא משמו יתברך ואף האות הא` הוא מענין זה, עיין מה שפירש בזה דברים נפלאים והוא סיוע לדברי המהרש"א בביאור ענין "הָאוֹר" שהאיר עמו.

"וַיְבַקֵּשׁ לַהֲרֹג אֶת משֶׁה" (ב טו)
מובא ב`דעת זקנים` מבעלי ה`תוספות`: `מסרו לסרדיוט להרוג ולא שלטה בו החרב. ואחז"ל (ירושלמי `ברכות` פ"ט ה"א): `שנעשה צוארו כעמוד של שיש` ורמז לדבר: שלא היה לו לכתוב אלא: "וַיִּבְרַח" (מאחר שכבר נכתב: "וַיְבַקֵּשׁ לַהֲרֹג אֶת משֶׁה") הרי "וַיֵּשֶׁב משֶׁה" יתרין [שנכתב שני פעמים: "וַיִּבְרַח משֶׁה מִפְּנֵי פַרְעֹה וַיֵּשֶׁב בְּאֶרֶץ מִדְיָן וַיֵּשֶׁב עַל הַבְּאֵר" (שמות ב טו)] והן בגימטריא: `אבן שיש`. מהה"ר משה.
ועוד אמרו במדרש: שבא גבריאל והפך פני הסרדיוט בפניו של משה ונטל הסייף מידו והרגו תחת משה! וכסבורים הן שנהרג משה – וברח (שם). דבר אחר: שהעלו משה לבימה להרגו ועשה יתברך את פרעה אילם ולסגנים חרשין ולספקלטורין עורים וברח משה. וזה שאמר הכתוב (להלן ד יא): "מִי שָׂם פֶּה לָאָדָם"? כשאמר פרעה להרוג משה, מי עשאו אילם שלא נתאמץ בצווי? ולסגנים חרשים שלא שמעו הצווי? ולספקלטור עור? ומי עשאך פקח לברוח מפניהם?. וקבלו יתרו בביתו (שם). מכאן אתה למד; שכל מי שמקבל עליו לעשות מצוה, אין אותה מצוה פוסקת ממנו, שהרי יתרו קבל בביתו משה, שברח מפני השונא, להצילו. וממנו יצא, שקבל שונא שברח מפני גואל להרגו. ואי זה? זה סיסרא, אל אהל יעל מפני ברק ונהרג שם (שופטים ד)`.

"רָאֹה רָאִיתִי אֶת עֳנִי עַמִּי... כִּי יָדַעְתִּי אֶת מַכְאֹבָיו" (ג ז)
יש להתבונן בכונת הכתוב שמדבר כאן בשתי לשונות שונים: "רָאֹה רָאִיתִי אֶת עֳנִי עַמִּי" ו"יָדַעְתִּי אֶת מַכְאֹבָיו" וכיון שנכפל הדבר בלשון שונה, מובן מאליו שנאמרו בזה שני דברים חלוקים, שומה עלינו להבין מה בין זה לזה.
וביאר בזה ה`בית הלוי` באופן נפלא ואלו דבריו: מדרך העולם שגם האדם בעצמו לא יוכל לידע את מכאובי עצמו כראוי ולדוגמא: עשיר גדול שירד מנכסיו עד שנעשה רח"ל עני מרוד, לאט לאט הוא מסתגל למצבו החדש ונשכח ממנו גודל מעלתו שקדמה לכך ובפרט מעלת אבותיו הקודמים לו בודאי נשכח ממנו וממילא אינו מכיר ומרגיש מנפילתו הגדולה `מאיגרא רמא לבירא עמיקתא`, אלא מרגיש רק את קושי צערו ודחקו העכשוי, אשר עמו הוא מתמודד בצרה התוכפת אותו כעת.
כך היו עם ישראל במצרים; מתחילה היו בני יעקב מהמובחרים שבהם והכל היו מתברכים בעקבותיהם, הם היו נושאים את דגל האומה הנבחרת והמיוחדת המכירה בבורא העולם ועובדת לו, הם התקבלו במצרים כמלכים רוזנים ושרים, אולם משהתחיל השעבוד וירדו מגדולתם `מאיגרא רמא לבירא עמיקתא`, לאט לאט שכחו את רוב גדולתם וגודל תפארתם, עד שרובם לא ידעו כלל מעלתם הגדולה בכל הפרטים, הן בשלמות הנפש והן בענינים גופניים כמו שהיה בימי אבותיהם ולא הרגישו ולא נצטערו אלא כלפי הקושי והדוחק של עכשיו, מה שהיו סובלים בפועל באותה שעה משוטרי פרעה ונוגשיו.
אולם הקב"ה בהתבוננו בהם במידת הרחמים, מדד את שני הדברים גם יחד, הן את הקושי בפועל והן את הנפילה מהמצב שהיו בו קודם לכן ובזה מתבאר היטב כונת הכתוב: "רָאֹה רָאִיתִי אֶת עֳנִי עַמִּי אֲשֶׁר בְּמִצְרָיִם וְאֶת צַעֲקָתָם שָׁמַעְתִּי מִפְּנֵי נֹגְשָׂיו כִּי יָדַעְתִּי אֶת מַכְאֹבָיו" כלומר: "רָאִיתִי" צרתם "מִפְּנֵי נֹגְשָׂיו" מה שהיו סובלים באותו הזמן בפועל ובנוסף לכך: "יָדַעְתִּי אֶת מַכְאֹבָיו", היינו: מה שהם בעצמם כבר אינם יודעים את גודל מכאובם ונפילתם ואינם צועקים אלא מפני הנוגשים שסובלים מהם כעת.
ובזה מבאר ה`בית הלוי` מה שאמר הכתוב: "פָּקֹד פָּקַדְתִּי אֶתְכֶם וְאֶת הֶעָשׂוּי לָכֶם בְּמִצְרָיִם" (`שמות` ג). אמר הקב"ה: "אני פוקד אתכם כלפי שתי הבחינות, כלפי "אֶתְכֶם" היינו: מעלתכם ומדרגתכם מאז וגם כלפי "הֶעָשׂוּי לָכֶם בְּמִצְרָיִם" היינו: מה שנעשה לכם עתה במצרים. ועיי"ש עוד שביאר בזה היטב בעוד כמה מקומות.

"וַיֹּאמֶר משֶׁה... מִי אָנֹכִי...: וַיֹּאמֶר כִּי אֶהְיֶה עִמָּךְ וְזֶה לְּךָ הָאוֹת כִּי אָנֹכִי שְׁלַחְתִּיךָ בְּהוֹצִיאֲךָ אֶת הָעָם מִמִּצְרַיִם תַּעַבְדוּן... עַל הָהָר הַזֶּה" (ג יא)
משה רבנו אומר להקב"ה: "מִי אָנֹכִי" כי תשלח עמי? עונה לו הקב"ה: "אֶהְיֶה עִמָּךְ וְזֶה לְּךָ הָאוֹת" ש"בְּהוֹצִיאֲךָ אֶת הָעָם מִמִּצְרַיִם תַּעַבְדוּן... עַל הָהָר הַזֶּה". 
וקשור הדברים צריך ביאור, מה היא תשובת הקב"ה למשה על מה שאמר: "מִי אָנֹכִי"? ומה היא הראיה לכך ממה שיעבדו את ה` על הר סיני?
רבינו מאיר שמחה בספרו `משך חכמה` מבאר את הדברים בצורה נפלאה וברורה: הלא משה רבנו היה העניו והנמוך בדעתו יותר מכל בני האדם, כאשר העיד עליו הכתוב: "וְהָאִישׁ משֶׁה עָנָו מְאֹד מִכֹּל הָאָדָם אֲשֶׁר עַל פְּנֵי הָאֲדָמָה" (`במדבר` יב ג). ומבואר ב`תורת כהנים`: ש`לא זחה דעתו כלל` (`ויקרא` ג). והיה באותו מדרגת ענוה קודם שדבר עמו הי"ת ולאחר שדבר עמו הי"ת וזה ענין שנשגב מאד מבינת אדם, איך יתכן שלא יתפעל האדם מכח שינוי הטבע שנעשה עבורו. אין זה אלא מפני שהיתה השגתו באלקות פנים אל פנים כ"כ גדולה, עד שהיה דבוק תמיד באלקים אמת והיה בטל ממציאותו האנושית כמו שהנר בטל בפני האבוקה ולפי ריבוי ערך גדלו בהשגת האלקות היה יודע כי הוא כאפס וכאין.
וכיון שאין הקב"ה משרה שכינתו אלא על עניו ונמוך בדעתו כמבואר ב`נדרים`, לכן לא השרה שכינתו רק על הר סיני, שהיה ההר הנמוך והקטן מכל ההרים, לכן אמר הקב"ה למשה: "כִּי אֶהְיֶה עִמָּךְ" וזה משום שאתה עניו אמיתי בדעתך, שאתה אומר לפני יודע תעלומות: "מִי אָנֹכִי...:... וְזֶה לְּךָ הָאוֹת" כי מענותנותך יראו הכל שאתה מקושר באלקות והנך שליח מיוחד לי, ממילא מה שאתה עניו הוא עצמו הסבה "כִּי אָנֹכִי שְׁלַחְתִּיךָ" וראיה לדבר: כמו ש"בְּהוֹצִיאֲךָ אֶת הָעָם מִמִּצְרַיִם תַּעַבְדוּן... עַל הָהָר הַזֶּה" שהיה הנמוך מכולם, כי הקב"ה משרה שכינתו על הענוים והנמוכים בדעתם, כך אני שולחך אותך בדוקא משום היותך העניו מכל האדם.

"לֹא יִתֵּן אֶתְכֶם מֶלֶךְ מִצְרַיִם לַהֲלֹךְ וְלֹא בְּיָד חֲזָקָה" (ג יט)
לשון הכתוב טעון ביאור: מהו: "וְלֹא בְּיָד חֲזָקָה"? 
וכבר נתקשה בזה רש"י ופירש: `אם אין אני מראה לו ידי החזקה כלומר: כל עוד שאין אני מודיעו ידי החזקה לא יתן אתכם להלוך`. אולם עדין יש לעיין שהמשמעות הפשוטה של הפסוק היא, שאפילו אם יתנהג עמו ביד חזקה בכל זאת לא יתן לכם ללכת.
וביאר רבינו מאיר שמחה בספר `משך חכמה` את הדברים כך: הלא ידועים דברי הרמב"ם: `מי שהדין נותן שכופין אותו לגרש את אשתו ולא רצה לגרש, בית דין של ישראל בכל מקום ובכל זמן, מכין אותו עד שיאמר: "רוצה אני"! ` (`גרושין` ב). כיון שעד עכשיו, מה שלא רצה ליתן, הוא משום שתקפו יצרו הרע לבטל את המצוה אשר הוא מצווה בה ומאחר שכל אחד מישראל רוצה לעשות כל המצוות ולהתרחק מן העבירות, אלא שהיצר הרע הוא שתוקף את האדם ומעכבו מקיום המצוות וכיון שהכוהו את האדם כבר תשש כח יצרו ותאוותו ומאותו שעה כשאומר: "רוצה אני"! הרי הוא באמת רוצה. והיינו: שהנפש הישראלי מתאוה בתוך תוכה תמיד אל השלמות האמיתי ועל ידי הכפיה סרה ממנו תאות החומר ונשארה הנפש נהנית ומתרצית מקיום רצון השי"ת.
לזה אמר הקב"ה למשה, שאף שכלל זה, תקף ונכון לגבי האדם הישראלי, מ"מ לגבי פרעה אינו כן, אלא אפילו אם אכנו ביד חזקה, "לֹא יִתֵּן אֶתְכֶם... לַהֲלֹךְ" ואף שיהיה מוכרח לעשות כן בכדי להנצל מידי החזקה אשר תכהו ללא הרף, מ"מ הוא לא יסכים לכך ברצונו המוחלט, אלא יהא הדבר רק בעל כרחו המוחלט.
ועל פי דברי הרמב"ם הללו, ביאר ה`בית הלוי` מה שאמר שלמה המלך: "מָשְׁכֵנִי אַחֲרֶיךָ נָּרוּצָה הֱבִיאַנִי הַמֶּלֶךְ חֲדָרָיו נָגִילָה וְנִשְׂמְחָה בָּךְ" (`שיר השירים` א). "מָשְׁכֵנִי אַחֲרֶיךָ נָּרוּצָה" היינו: כלפי התורה שבכתב, לפי שאת התורה שבכתב קבלו עליהם ישראל מרצון באמרם: "נַעֲשֶׂה וְנִשְׁמָע" (`שמות` כד). כלפי תורה זו נאמר ש"נָּרוּצָה" אנחנו מעצמנו באמירת: "נַעֲשֶׂה וְנִשְׁמָע".
אבל לענין התורה שבעל פה הוכרח הקב"ה לכפות עליהם `הר כגיגית` ולהכריחם לקבל עליהם גם תורה שבע"פ, כמו שכתבו ה`תוספות` (`שבת` פח.). וכלפי התורה שבעל פה נאמר: "הֱבִיאַנִי הַמֶּלֶךְ חֲדָרָיו", שלא קבלו ישראל מעצמם אלא ע"י מה שהביאם "הַמֶּלֶךְ חֲדָרָיו", מכל מקום גם בזה בסופו של דבר "נָגִילָה וְנִשְׂמְחָה בָּךְ", שאף על פי שהיתה קבלת תורה זו בכפיה מ"מ אנחנו שמחים בזה ומאחר שכפונו עליה אנחנו אומרים: "רוצים אנו"! ולא מיראת העונש לחוד אנו חפצים בה וכדברי הרמב"ם: שאחר שכופין את הישראלי לעשות רצון קונו, שוב הרי הוא רוצה מעצמו.


פרשת וארא  

"וידבר אלהים אל משה, ויאמר אליו אני ה" (ו, ב) 
על פסוק זה שבפתח הפרשה מעיר רבי משה בן חיים, בעל ה"אלשיך": שנינו במסכת סוטה (י"ד, ע"א): "תפילתם של צדיקים מהפכת דעתו של הקב"ה ממידת אכזריות למידת רחמנות" (ממידת הדין למידת רחמים). אולם לגבי המצרים היה תהליך הפוך, ככתוב בסוף פרשת "שמות": "ויאמר ה אל משה: עתה תראה אשר אעשה לפרעה..." (ו, א); וכוונת הכתוב היא, שמידת הרחמים תיהפך לגבי פרעה למידת הדין, עד שישלח את בני ישראל מארצו. משום כך מדגישה התורה בתחילת פרשתנו: "וידבר אלהים (כינוי למידת הדין) אל משה, ויאמר אליו אני ה" (כינוי למידת הרחמים). בכך בא הכתוב לומר, שכלפי ישראל - העשוקים והנרדפים במצרים - ינקוט ה בדרך הפוכה מזו הנקוטה כלפי פרעה והמצרים: לגביהם תיהפך מידת הדין למידת הרחמים, וכך יושיעם ה במהרה מצרתם ויגאלם משעבוד מצרים המפרך.

"וידבר אלהים אל משה, ויאמר אליו אני ה" (ו, ב) 
הצדיק רבי ברוכל ממזבוז, נכדו של הבעל-שם-טוב, דרש פעם על הכתוב בתהילים ע"ג, א: "אך טוב לישראל, אלהים לברי לבב" את הדרשה באה: "אך טוב לישראל - כלפי כלל ישראל מתנהג ה במידת הטוב והחסד; "אלהים לברי לבב" - במידת הדין הוא מתנהג עם "ברי לבב", אלה מנהיגי העם. העיר על כך האדמו"ר רבי ישראל מרוזין: אמת הדבר, שמנהיג בישראל אינו רשאי לשים על ראשו כתב של מנהיגות, אלא אם קיבל עליו לשאת באהבה וברצון את משא הסבל והייסורים, שכלל ישראל צריך לסבול. וזו בעצם היתה טענת משה לה, בשובו מארמון מלך מצרים: "למה הרעותה לעם הזה, למה זה שלחתני?" (ה, כ"ב) - כוון ששלחת אותי אל פרעה ועשית אותי מנהיגם של ישראל, הרי אני - ולא עמך ישראל - צריך לסבול! ומה השיב הקב"ה למשה על דברים אלה? את זאת אנו קוראים בתחילת פרשת "וארא": "וידבר אלהים אל משה" - למשה דיבר ה במידת הדין, כפי שיאה וראוי למנהיג העם; "ויאמר אליו אני ה" - והבטיח לו להתנהג עם ישראל במידת הרחמים, ולגאול במהרה משעבוד מצרים.

"וארא אל אברהם, אל יצחק ואל יעקב" (ו, ג) 
רש"י מפרש פסוק זה: "וארא" - אל האבות. נשאלת השאלה: כלום לא ידענו, שאברהם יצחק ויעקב קרויים "אבות"; מה אפוא מוסיף לנו רש"י בדבריו כאן? הסביר עניין זה הצדיק העממי, רבי מאירל מפרימישלן: רש"י הקדוש מתכוון להדגיש בפנינו, שהקב"ה לא נראה ליצחק משום שהוא בנו של אברהם, והתגלותו ליעקב לא באה משום שהוא נכדו של אברהם; אלא "וארא אל האבות" - כל אחד מהם הוא "אב" לעצמו ומכוח זכותו ומעמדו שלו זכה לדבר עם השכינה.

"והוצאתי אתכם מתחת סבלת מצרים" (ו, ו) 
האדמו"ר רבי יצחק מאיר מגור, בעל "חידושי הרי"ם", היה אומר על פסוק זה: הקב"ה חש, שכל עוד מסוגלים בני ישראל לסבול את חיי הגלות, אין הגאולה יכולה לבוא. לכן הוא מבטיח לבני ישראל: אוציא אתכם מן הסבלנות שיש בכם כלפי המצרים ואמאיס בעיניכם את הגלות, על כל תועבותיה, עד שלא תוכלו עוד לשאתה - ובדרך זו ייפתחו שערי הגאולה לפניכם.

"ולקחתי אתכם לי לעם...והבאתי אתכם אל הארץ...ונתתי אתה לכם למורשה" (ו, ח) 
מעירים על כך חכמי ישראל: שנינו במסכת ברכות (ה, ע"א): "תורה וארץ ישראל (והעולם הבא) לא ניתנו לישראל אלא על-ידי ייסורים". מאמר זה מבוסס על ההבטחה שנתן הקב"ה למשה בתחילת פרשת "וארא": "ולקחתי אתכם לי לעם" - זה מתן תורה; "והבאתי אתכם אל הארץ" - זו הכניסה לארץ ישראל. בפסוקים אלה ניתנת לישראל הבטחה ברורה ומפורשת, שהשעבוד הקשה במצרים עתיד לעשותם ראויים לקבלת שתי המתנות היקרות ביותר: התורה והארץ.

"ולקחתי אתכם לי לעם...והבאתי אתכם אל הארץ...ונתתי אתה לכם למורשה" (ו, ח) 
מדייק כאן רבי נפתלי צבי יהודה ברלין ("הנצי"ב מוולוזין") בפירושו לתורה: הבטחת הארץ ניתנה לא רק לדור יוצאי מצרים, אלא לכל הדורות העתידים לקום בישראל. משום כך נאמר בכתוב: "ונתתי אותה לכם מורשה" - ירושה היא לכם מאת ה, ואתם תורישו אותה לבניכם אחריכם. בדומה לכך כותב הרב יעקב צבי מקלנבורג בפירושו "הכתב והקבלה": כשם שהתורה ניתנה לא רק לבני הדור שזכו לעמוד בהר סיני, אלא לכל דור ודור בישראל; כך ניתנה גם ארץ ישראל כמורשה עולמית לכל הדורות העתידים לקום בישראל.

"ולקחתי אתכם לי לעם...והבאתי אתכם אל הארץ...ונתתי אתה לכם למורשה" (ו, ח) 
מעיר כאן רבנו יעקב בן אשר, "בעל הטורים": בכך התורה כולה אנו מוצאים פעמיים בלבד את המלה "מורשה". בפרשת "וארא" נאמר על ארץ ישראל: "ונתתי אותה לכם מורשה"; ובפרשת "וזאת הברכה" נאמר על התורה: "תורה ציווה לנו משה מורשה" (דברים ל"ג, ד). בכך באה התורה לקשור את ארץ ישראל ולומר, שבזכות התורה יירשו בני ישראל את הארץ, ככתוב בתהילים: "ויתן להם ארצות גויים...בעבור ישמרו חוקיו ותורותיו ינצורו" (ק"ה, מ"ד-מ"ה). וכן אמרו חז"ל: גדולה תורה, שבזכותה ישראל נגאלין מן האומות.

"ובני קהת: עמרם ויצהר וחברון ועזיאל" (ו, י"ח) 
מעיר כאן הרשב"ם בפירושו: ברשימה של ארבעת בני קהת מפרטת התורה בניהם של שלושה: עמרם, יצהר ועוזיאל. לעומת זאת אין התורה מזכירה כלל בניו של חברון, השלישי בבני קהת. ושמא נאמר, שלחברון בן קהת לא היו בנים? אין הדבר כך; בפרשת "פינחס" מוזכרת במפורש "משפחת החברוני" (במדבר כ"ו, נ"ח)!
אלא - אומר הרשב"ם - אין הכתוב בפרשתנו מונה את בני חברון, כוון שלא מסופר עליהם דבר בתורה. לעומת זאת מוזכרים בשמותיהם בני עמרם, בני יצהר ובני עוזיאל, שעליהם מסופר אחרי-כן בתורה. בני עמרם היו: משה, אהרן ומרים, המוזכרים בפרשיות רבות; קורח בן יצהר התפרסם לגנאי במחלוקת שעורר על מנהיגותם של משה ואהרן (במדבר ט"ז); ובני עוזיאל - מישאל ואלצפן - מוזכרים בסיפור מותם של נדב ואביהוא, בני אהרן (ויקרא י, א-ה).

"הוא אהרן ומשה, אשר אמר ה להם: הוציאו את בני ישראל מארץ מצרים..."(ו, כ"ו) 
מעיר על כך רש"י, על-פי המדרש: יש מקומות שמקדים אהרן למשה, ויש מקומות שמקדים משה לאהרן; לומר ששקולים כאחד.
שואל על כך האדמו"ר רבי יעקב יצחק הורוביץ, ה"חוזה" מלובלין: היאך ייתכן, ששני אנשים יהיו שקולים כחוט השערה ויימצאו כל הימים באותה מדרגה? והרי כבר הורונו חכמינו הדגולים: כשם שאין פרצופיהם של בני-אדם שווים זה לזה, כך אין דעותיהם שוות!
אלא - משיב ה"חוזה" - עניין זה אפשר ליישב על-פי המובא במסכת חולין (פ"ט, ע"א): גדול מה שנאמר במשה ואהרן ממה שנאמר באברהם. שכן אברהם קרא באזני ה: "ואנוכי עפר ואפר" ( בראשית י"ח, כ"ז); ואילו משה ואהרן אמרו על עצמם: "ונחנו מה" (ט"ז, ז). באמירה זו הציגו משה ואהרן מידה מופלגת של ענווה, בהצהירם שרואים עצמם כלא כלום - אפילו פחות מ"עפר ואפר" - ובכך נתייחדו מכל שאר בני-אדם. שכן אנשים הרואים עצמם כ"משהו", לעולם אינם שווים זה לזה. אבל כשהם מגיעים - כמשה ואהרן - לביטול עצמיותם באורח מוחלט, אפשר לומר עליהם בלא כל פקפוק, שהם "שקולים כאחד"...

"ואני אקשה את לב פרעה, והרביתי את אתתי ואת מופתי בארץ מצרים" (ז, ג) 
הפרשנים הקדמונים מציינים, שתשע המכות הראשונות שבאו על המצרים (עד למכת בכורות) מתחלקות לשלוש קבוצות, המקבילות זו לזה. בכל קבוצה של שלוש מכות היה קיים הסדר הבא: בשתי המכות הראשונות היה משה מתרה בפרעה, ובמכה השלישית לא היה מתרה כלל. כך, למשל, התרה משה על בואן של מכות הדם והצפרדע, ובמכת הכינים לא התרה. אחר-כך התרה משה על בואן של מכות הערוב והדבר, ולא התרה על מכת השחין (השישית בעשר המכות). ושוב התרה משה על בואן של מכות הברד והארבה, ולא התרה על מכת החושך (התשיעית בעשר המכות). רבנו משה בן נחמן (הרמב"ן) מציע לעניין זה הסבר הגיוני. לדעתו, אין הקב"ה מתרה לפרעה אלא במכות שבהן עלולה לבוא מיתה לאדם (מה שאין כן במכות הכינים, השחין והחושך).

"ואני אקשה את לב פרעה, והרביתי את אתתי ואת מופתי בארץ מצרים" (ז, ג) 
לדברי המדינאי והפרשן רבי יצחק אברבנאל, מצויה בפרשת מכות מצרים הקבלה מדויקת בסוגי ההתראות שניתנו למצרים. בכל שתי מכות ניתנה התראה אחת בפומבי, לכל בני מצרים; והתראה שנייה ניתנה לפרעה מלך מצרים לבדו. ועוד אומר בעניין זה אברבנאל: את עשר המכות ראוי לחלק לארבע קבוצות, מבחינת המבצעים: א) שלוש מכות רצופות - דם , צפרדע וכינים - הוטלו על-ידי אהרן; ב) שלוש מכות רצופות - ברד, ארבה וחושך - הוטלו על-ידי משה; ג) שלוש מכות - הערוב, הדבר ומכת בכורות - הוטלו על-ידי הקב"ה (שלוש מכות אלו גרמו למות אדם ובהמה. ד) מכה אחת - השחין - הוטלה על המצרים על-ידי משה ואהרן יחד.

"וידבר אלוקים אל משה ויאמר אליו אני ה' וארא אל אברהם אל יצחק ואל יעקב באל שדי ושמי ה' לא נודעתי להם".
תניא אמר רבי אליעזר בר רבי יוסי פעם אחת נכנסתי לאלכסנדריה של מצרים, ומצאתי זקן אחד ואמר לי: בוא ואראה לך מה שעשו אבותי לאבותיך, עיין שם באורך, את כל הנקמות שעשו המצרים לישראל במצרים, חלק מהם טבעו במים, מהם הרגו בחרב, מהם מעכו בבנין, בעבור כך אמר משה ומאז באתי אל פרעה לדבר בשמך, רוצה לומר שמשה לכתחילה לא רצה לקבל העול הגדול על עצמו, ועכשיו שהלכתי לא די שלא הוצאתי אותם, אלא אדרבה, להיפך, קבלתי בזיונות משני צדדים, מפרעה שמעתי חילול ה', שנאמר ויאמר פרעה מי ה' אשר אשמע בקולו, ומצד השני אמרו למשה הבאשתם את ריחנו בעיני פרעה לתת חרב בידם להרגנו, ענה לו הקב"ה למשה חבל על דאבדין ולא משתכחין, זאת אומרת חבל על החסידים הראשונים ואין ממלא מקומם כמו אברהם ויצחק ויעקב, הרבה נגלתי אליהם, והרבה נסיונות נסיתי אותם, ולא הרהרו על מדותי, ולא אמרו מה שמך, ואתה בתחילה אמרת לי מה שמך, ועכשיו אתה אומר הצל לא הצלת את עמך? זה מוסר גדול בנסיון על בני אדם כשיבואו לו חס ושלום יסורים, שלא יתרעם על מדותיו של הקב"ה.

"הוא אהרן ומשה אשר אמר ה' להם הוציאו את בני ישראל ממצרים להוציא את בני ישראל ממצרים הוא משה ואהרון"
ולמה הוצרך לכתוב פעם אהרן ומשה ופעם משה וארהן, משל, ליריד גדול ובאו שני סוחרים גדולים אחד מוכר סחורתו ואחד קונה. הקונה לא מכיר את המתווך של אותה העיר, כיוון שהוא חדשבעיר, וגם המוכר לא מכיר את המתווך של הקונה, כך היה במצרים, כי זה מסחר גדול להוציא את ישראל ממצרים, וצריך שני מתווכים אחד שיפעול לישראל שירצו לצאת ממצרים כמו שראינו שרובם לא רצו לצאת ומתו בחושך, והשני צריך לפעול אצל פרעה שיניחו אותם לצאת מתחת ידו, כל ישראל היו מכירים את אהרן, שהיה חכם צדיק, זקן, ישר, אוהב שלום ורודף שלום מפני שגדל ביניהם, אבל את משה לא היו מכירים כל כך כי לא גדל בתוך בני ישראל ומי יודע אם הוא צדיק באמת כל שכן נביא, מפני שמקטנותו היה בבית פרעה, והיה חשוב, שנאמר ויגדל האיש, פרשו חז"ל שנעשה שר וחשוב אצל פרעה, לכן בני ישראל האמינו ע"י אהרן שכבר באה הגאולה, אבל מאידך פרעה לא מכיר את אהרן לגמרי, ואף פעם לא ראה אותו, לא כן במשה שכבר אמרנו ויגדל האיש בבית פרעה, גם על ידי שהרג את המצרי וברח לכוש ושם היה ארבעים שנה מלך, והיה ארבעים שנה מלך, והיה שר מלחמה מפורסם בכל העולם, ןפרעה ידע מזה, פתאום כשראה אותו הכירו, והיה מקום שפרעה יאמין בדברי משה, רק לפי רצון פרעה הקב"ה הכביד את לבו, לכן היה נצרך לגאולה ראשונה שי מתווכים, וזה שכתוב אצל ישראל הוא אהרן ומשה, אבל אצל פרעה נאמר הוא משה ואהרן.

"ויאמר משה לפני ה' הן אני ערל שפתים ואיך ישמעני פרעה"?
 ראינו כמה אנשים שהם כבדי לשון ובכל זאת המה מדברים לפני שרי המלכות והם פועלים פעולות גדולות, ולמה משה רבינו עליו השלום מדבר דברים כאלו לפני ה'? הענין ידוע מה שאמרו חז"ל שעמוס הנביא עליו השלום היה גם-כן כבד פה, אמרו לו ישראל: אם אתה נביא באמת, למה הקב"ה לא מרפא אותך? כדי שלא תתבייש לפני הבריות בשליחות ה' בשעה שאתה מדבר אתם? או אין להקב"ה אדם אחר שידבר יותר טוב ואז יהיו נשמעים דבריו? וזהו מה שאמר משה רבנו, הן אני ערל שפתים איך ישמעני פרעה?
אלא ידוע, מנהיג הדור כלול מכל הדור, מכיוון שישראל בהיותם במצרים היה מלשינות ביניהם, והיו מדברים לשון הרע אחד נגד השני, זה גרם להם פגם הדבור, ולכן משה שהיה כלול מהם, כשנצרך ללכת בשליחות למענם, היה ערל שפתים, כבד פה וכבד לשון, להראות לישראל שחסר להם תקון הלשון, אם כי יקבלו הנאה גדולה ותוצאות טובות מפנימיות שליחותו של משה, אבל מחיצוניות לשונו צריך שיהיה להם צער. ועוד אנחנו צריכים ללמוד מזה מוסר, אדם שעושה רצונו של המקום אפילו בעל מום הוא חביב למעלה יותר ממלאכי השרת ומומו וחסרונו זה מצידנו ובגללנו, כמו שמצאנו גם באלישע הנביא עליו השלום היה קרח ובאותו הזמן היו מבזים אותו פרחחי הדור באומרם עלה קרח, ולא כעס חס-ושלום על כבוד עצמו, וזה היה בזמן המלחמות שבין ישראל ומלך ארם ועלתה בידו לעשות כמה מופתים והציל את עם ישראל כמה פעמים מיד אויביהם, כי ה' היה עמו, ואותו הדבר היה בעמוס הנביא עליו השלום שהיה חביב לפני הקב"ה והיה מדבר אתו בכל עת שרצה. כעת, אמר הקב"ה למשה תלך ותדבר לפני פרעה, ואני אקשה את לב פרעה והרביתי את אותותי ואת מופתי בארץ מצרים, וכן עתיד הקב"ה להביא פורענות על אומות העולם כדי שישמעו ישראל ויראו כמו שכתוב בצפניהג': "הכרתי גוים נשמו פינותם החרבתי חוצותם מבלי עובר ניצתי עריהם מבלי איש מאין יושב", זה שכתב רש"י שם, תיראו אותי תקחו מוסר, אחריו כתוב ולא ישמע אליכם פרעה ונתתי את ידי וכו', ידי ממש אף על פי שאין לו דמות הגוף ואינו גוף, כי אש אוכלה הוא, אבל פה מבואר ידי ממש, רצה לומר שמכה באכזריות, והוצאתי את צבאותי את עמי בני ישראל בשפטים גדולים, זאת אומרת שישראל נקראים צבא ה'.

"ויבא משה ואהרן אל פרעה" 
אמר להם תנו לי מופת וישלך אהרן את מטהו לפני פרעה, צחק פרעה ואמר, אני בקשתי מכם מופת ולא כשפים, וכי חסר כשפים במצרים, כמו שכתוב אחריו באו החרטומים וישליכו איש מטהו ויהיו לתנינים, אבל כתוב במסכת שבת, אחר שחזרו ונהיו מטות בא המטה של אהרן ובלע את כל מטותם, על זה אמר פרעה שזהו מופת, אבל זאת ויכבד לבו. כך יהיה באחרית הימים, שהגוים יראו את הניסים שנעשים לישראל, ובכל זאת לא יאמינו, כדי שיקבלו ענשם הראוי להם, כמו שהיה במצרים. 
אמר הקב"ה למשה ולאהרן ככה תאמרו לפני פרעה, כה אמר ה' בזאת תדע כי אני ה' הנה אנכי מכה במטה אשר בידי על המים וכיוצא, אם נסתכל במכות של מצרים נראה שהמכה הראשונה היתה במים, גם המכה האחרונה היתה במים, למה? מפני שהמה הביאו לישראל צרות כמו מים, דהיינו מים הזדונים אשר זדו עליהם, ויש עוד טעמים הרבה, כך תהיה באחרית הימים, אומות השתמשו באש נגד עם ישראל, לכן ושפטתי אותם בדם ואש ובדבר ובאבני אלגביש וכיוצא. בשעה שהכה אהרן את המים לעיני פרעה ולעיני עבדיו ויהפכו כל המים לדם, מכה זו השפילה את כבוד פרעה שהיה אומר לי יאורי ואני עשיתיני, באותה שעה נתבטל גם כח שלטונו מעל ישראל, כי באותו רגע בטלו ישראל מעבודתם, היות ואין מים לעבודתם, וכבר קודם לזה אמרו משה ואהרן לבני ישראל, המופת הראשון שיתן הקב"ה שיהפכו המים לדם, מכיוון שתראו שנהפך המים לדם תפסיקו עבודתכם בלב שמח בלי שום פחד מהגויים, ישראל האמינו ועזבו את הכל, התחילו לרוץ וללכת בשמחה רבה כל אחד לביתו, כי היה זמן רב שלא ראו את ביתם, כמו שכתוב זאת פרישות דרך ארץ, עכשיו נבין האהבה הגדולה שגלה הקב"ה לישראל עם המכה הראשונה של המים כשבאו משה ואהרן בפעם הראשונה אל פרעה, כעס עליהם וגזר על ישראל גזירה חדשה שגם תבן לא יתנו ואת מתכונת הלבנים צריך להשלים, כמו שכתוב: 'אתם קחו לכם תבן מאשר תמצאו', אמרו המפרשים שהשוטרים המצרים אמרו לישראל: איפה אתם הולכים לקושש קש לכו תקנו בכספכם כדי שתשלימו מספר הלבנים, והמצרים היו מייקרים את שער הלבנים ואיש ישראל היה מוכר מה שיש לו, ונשאר עני מרוד, עכשיו במכה זו צריך להחזיר הכסף על מקומו, כיוון שאין מים בכל ארץ מצרים, באו אצל ישראל לקנות מהם מים וגם הם היו מוכרים להם ביוקר גדול, השוטר שהיה כמו מלך, עכשיו נרך לבוא לבקש ולהתחנן לפני היהודי עבור מעט מים ובכסף רב, זהו שאמרו חז"ל: המצרים הביאו לישראל צרות כמו מים לכך נידונו במים.

"בְּזֹאת תֵּדַע כִּי אֲנִי ה' " ('שמות' ז יז)
הלך הרה"ק רבי לוי יצחק מברדיצ'ב זיע"א להסתופף בצילו של רבי שמעלקא מניקלשבורג זיע"א. דעת חותנו לא היתה נוחה ממעשהו. כששב ושאלו: "מה למדת אצל רבך"? השיבו רבי לוי יצחק: "למדתי שיש אלוקים בעולם". שאל החותן: "ומי אינו יודע זאת"? קרא למשרתת ושאלה: "האם ידוע לך שיש בורא לעולם"? והשיבה: "בודאי". נענה רבי לוי יצחק: "היא אומרת ואתה יודע ואני רואה בעיני".
נבואת הרב הקדוש מרוז'ין זיע"א; וכבר הזהירו על זה רבותנו הצדיקים והקדושים מדורות שלפנינו שראו ברוח קדשם מה שיארע לנו מהנסיונות בעקבתא דמשיחא. ושמעתי מפי תלמיד חכם מפורסם ואיש מהימן, ששמע כמה פעמים מאביו ששמע מחותנו אשר רגיל היה אצל הרב הקדוש מרוז'ין זיע"א יותר מעשרים שנה. ושמע מפה קדשו דיבורים אלו; תדעו דכמו שירד אש מן השמים לאליהו בהר הכרמל ולא ירדה לנביאי הבעל, בעקבתא דמשיחא יהיה ההיפך; שתרד אש מן השמים כביכול לכבודם של נביאי הבעל ויהיו הנסיונות גדולים ועצומים קשים ומרים ואני עומד ומזהיר לכם על זה; למען תדעו להיות זהירים בדבר. וכל ענין זה מקובל מהרבי הקדוש מראפשיץ זי"ע ועוד צדיקים וקדושים, שהגידו מראש גודל הנסיונות שיעמדו לנגדנו והזהירו על זה. ('בעלות השחר' הרב יעקב ישראל לוגסי שליט"א).
מביא הרב לוגסי שליט"א; גם בימי בית ראשון בימי הנביאים מצינו בקרא שהיה זמן שלא היו אלא שלוש מאות אנשים שלא כרעו לבעל. ואם אלו השלוש מאות אנשים היו נמשכים חלילה וחס אחר הדור על ידי טענה של אחרי רבים ומרובים כל כך, היה ח"ו אסון גדול ונורא מאוד. אבל יען שאותם השלוש מאות אנשים עמדו בדעתם הטהורה והברורה, היתה על ידם הצלה גדולה ואור גדול לישראל כמבואר שם בפסוקים. 'והיא שעמדה לאבותנו ולנו' ('הגדה של פסח'). ('בעקבתא דמשיחא' הרב יעקב ישראל לוגסי שליט"א).
הגה"צ רבי אליהו לאפיאן זצ"ל אמר באחת משיחותיו: "אמסור לכם דבר בשם ה'חפץ חיים' זצ"ל; הנה אמרו חז"ל; 'אם ראית את הבריות שנתיאשו ידיהן מן התורה מאוד עמוד והתחזק בה ואתה מקבל שכר כולם' ('ירושלמי' 'ברכות' סח.). היינו; שיש בהתחזקותך בתורה קיום רצון ה' וטובה וברכה לעולם כאילו כולם עוסקים בתורה. ואמרו שם בירושלמי; 'מאי טעמא? דכתיב; "עֵת לַעֲשׂוֹת לַה' הֵפֵרוּ תּוֹרָתֶךָ" ' ('תהלים' קיט) ודרשו חז"ל; "הֵפֵרוּ תּוֹרָתֶךָ" "עֵת לַעֲשׂוֹת לַה' ". ה'חפץ חיים' זצוק"ל מבאר לשון; "הֵפֵרוּ תּוֹרָתֶךָ", על פי החילוק בין התרת נדר להפרת נדר. שכשמדובר על חכם שמתיר את הנדר צריך הנודר להביא לו פתח חרטה, היינו; טעם למה הוא רוצה שיתירו לו, אבל נערה אצל אביה ואשה לבעלה זוהי הפרה שהבעל יכול להפר הנדר ואינו צריך טעם למה הוא אינו רוצה בקיום הנדר אלא הוא מפר בלא טעם רק אומר: "איני רוצה" ותו לא מידי וכן הוא בנערה אצל האב. 
"זהו ההבדל", אמר ה'חפץ חיים': "בין עוברי עברה בדורות הקודמים לדור שלנו, בדור הקודם היו באים הסכלים שהתבישו בעברותיהם ומבקשים היתרים בחקירות על דרך שאיתא בגמרא; 'אם רואה אדם שיצרו מתגבר עליו ילבש שחורים... ויעשה מה שלבו חפץ' ('מו"ק' יז) פירוש; שהוא בעל תאוה גדול ואינו יכול להתגבר על עצמו כי לבו חפץ בתאוה פלונית או פלונית, כן הם בעלי עברות, היו ממציאים להם טעמים והיתרים שיוכלו לעבור על התורה. והיינו; שהראו לעצמם פתח חרטה כדי לעבור על העברה וזה נקרא התרה. אבל כעת בדורנו, בעקבתא דמשיחא דחוצפא יסגי לא מחפשים לעצמם בעלי העברות שום טעם למה עוברים הם על התורה, אלא מפרים אותה כאב לבת ואיש לאשתו בנדר, שאומרים בלי שום בושה: "אינני רוצה ודיו. וזהו; "עֵת לַעֲשׂוֹת לַה' ", בשעה ש; "הֵפֵרוּ תּוֹרָתֶךָ", כהפרה ולא כהתרה. וזה גרוע ביותר ואז; "עֵת לַעֲשׂוֹת לַה'", 'עמוד והתחזק בה ואתה נוטל שכר כולם' ('לב אליהו' 'שמות' לו).

מכת דם
עשר מכות שהביא הקב"ה על המצרים במצרים, כל מכה היתה משמשת חודש ימים, ¾ חודש פחד ומהומת ההתראה, ו ¼ חודש המכה עצמה, כדברי רש"י הקדוש. 
מכה ראשונה היתה בחודש תמוז, וחודש תמוז מזלו סרטן, כוכבו לבנה ויסודו מים. מצרים כולה היתה מתפארת בעבודת כוכבים ומזלות, ועל יסוד התפארות זו נעשתה מטרופולין לכל העולם כולו, עד כי פרעה הרשע הרהיב עוז בנפשו לומר יאור לי ואני עשיתיני, לכן מכה ראשונה היתה במים בחודש תמוז, כי 'סרטן' הוא ראש המזלות המיוחסות למים, ולמה התחיל במים ולא בדבר אחר? יען, הקב"ה אשר מאז בריאת שמים וארץ זה היה תחילת מעשיו. בבריאת העולם ברא את המים תחילה, ועתה עת הגיע לגלות מלכותו יתברך למטה בארץ, לכן כדי להוציא את בני האדם מהשיבוש הנתונים בו, כאילו חס-ושלום בורא העולמים סילק חלילה את השגחתו מבריותיו בעולמו, ונתנה ביד המזלות שרי מעלה כמחשבת המצרים, אשר בני האדם שעבדו את עצמם להם, מבלי הכרה ביוצרם, אשר עיניו יתברך משוטטות בכל הארץ. ואין מקום פנוי ממנו, ומלא כל הארץ כבודו, אשר הוא יתברך מחיה את כל השמים, ושמי השמים, הארץ וכל אשר עליה, הימים וכל אשר בהם, וכל צבא השמים משועבדים ומשתחווים לו יתברך. לכן מכה ראשונה היתה נגד מזל סרטן, ראש המזלות המיוחסים ליסוד המים, יסוד הראשון שברא הקב"ה בעולמו.
הפסוק אומר קח את מטך ונטה את ידך על מימי מצרים, על נהרותם, על יאוריהם, ועל אגמיהם, ועל כל מקווה מימיהם ויהיו דם, אבל למעשה בשעת הוצאה לפועל הכה הארון קדוש ה' את המים אשר ביאור בלבד, ומשם נתפשט אח"כ גם על יתר מקורות ומיכלי המים, כי כאמור, הכוונה היתה להוציאם משיבושם, שהיו מאמינים ביאור הנילוס כמין כח אלקי חס-ושלום, בכדי לשבר את אותה המחשבה המוטעית, המכה היתה "לעיני פרעה" ראש הקליפה שהיה מתפאר ביאור "ולעיני עבדיו" עושי רצונו, שהיו מלעיטים את בני האדם בעולם באמונה טפילה זו. לצד חלק השייך לפרעה ועבדיו. לחלק השייך לישראל, מכה זו שמשה ¾ חודש התראה ו ¼ חודש מכה. כי המצרים מנעו את בנות ישראל מלטבול בנהרות כדי להטהר מנדתן, שהיא אחרי ספירת שבעה ימים נקיים, דהיינו ¼ חודש. ודבר זה היה צער גדול לישראל, ובפרט לאהרן קדוש ה' שהיתה מלאכתו להשכין שלום בין איש לאשתו, לכן המכה באה מדה כנגד מדה ע"י אהרן דווקא, זוהמת דם בנהרות, נגד זוהמת דם שלא נתנו לבנות ישראל להטהר ממנה. ולצד שכנגד, ידוע מה שאמרו חז"ל שמכה זו העשירה את ישראל, וכל מצרים החלו בתחנונים להחזיר לישראל את העושק שעשקום במשך שנים תוך ימים מועטים אלו ע"י הזדקקות לטיפת מים להרטיב את גרונם, שניתן המונופול אך ורק בידי ישראל.

מכת צפרדע
"ויאמר ה' אל משה... ושרץ היאור צפרדעים, ועלו ובאו בביתך ובחדר משכבך, ועל מטתך ובבית עבדיך ובעמך, ובתנוריך, ובמשארותיך, ובכה ובעמך ובכל עבדיך, יעלו הצפרדעים". הנה מכה זו מכת הצפרדעים היתה בחודש אב, מזל אריה, כוכב "חמה", יסודו אש.
לצפרדעים היו כמה תפקידים: 
א. היו מקרקרים ומרעישים באזניהם. (להזכירם את מכת המים).
ב. נעשים ערימות ערימות, מבלי לתת להם מעבר, כעין עוצר.
ג. הצפרדעים לא נתנו להם מנוח. לא בהעצרם במקומם, לא בבתיהם ולא במיטותיהם.
ד. השיש היה מתבקע ויוצאים ממנו צפרדעים, נכנסים בבצקם ובלחמם ובמאכליהם. (כשם שהם מנעו מאכל מישראל כך נמנע מהם מאכל).
ה. היו נכנסים בתנורים ובכל המקומות שהיו מבעירים מדורות אש כאלו להבריחם, הרי הצפרדעים היו נכנסים בגבורה עילאית, ומצננים את אישם.
ו. היו נכנסים בתוך גופם ומסרסים אותם, כדברי חז"ל המובא באלשיך הקדוש.
כל פעולות אלו היו מדה כנגד מדה, נגד מעשי המצרים לישראל. המכה הראשונה, היתה במים, והקב"ה הראה את גדולתו ומלכותו ושלטונו במים, מכת הצפרדעים באה על שאמרו המצרים אלוקיהם של אלו (חס-ושלום) אין כוחו אלא במים, לכן הראה להם הקב"ה שהוא מושל בכל, והוציא את הצפרדעים ממקום חיותם במים והעלה אותם אל היבשה למעלה מדרך הטבע, ודווקא ביבשה, במקום שנגד חיותם הראו עוז וגבורות. המצרים בכח מזל אריה השולט בחודש אב, לקחו לעצמם כח וגבורה להשתלט כאריה על יתר בני האדם המשוחררים.

"לֹא נָכוֹן לַעֲשׂוֹת כֵּן... הֵן נִזְבַּח אֶת תּוֹעֲבַת מִצְרַיִם" ('שמות' ח כב)
ה'חתם סופר' כתב על פסוקנו; שאינו ראוי לנו מצד המוסר לעשות דבר אשר ידענו שלא יסבלו המצרים וירצו לסקלנו בגללו גם אם אנו יודעים שידינו תקיפה עליהם ולא יוכלו להרע לנו בכל זאת לא נסטה מדרך המוסר לעשות כזאת. וזהו שנאמר: "לֹא נָכוֹן לַעֲשׂוֹת כֵּן". וזה כלל גדול בעבודת השי"ת; אין לך קידוש שם שמים גדול מזה שעם ישראל משתמש במידותיו הטובות לעיני העולם ובכך גורם שיושפעו לטובה וילמדו ממעשיהם. סיפר הגאון רבי יעקב גלינסקי שליט"א: "בתקופת היותי יושב בכלא הרוסי בגלות סיביר, יחד ישבו עמי שני אישים נכבדים שהיו שרים בכירים בממשל הפולני; שר המשפטים ושר החינוך. יום אחד מגיעים אלי שני השרים ובפיהם בקשה מוזרה: "אנחנו רוצים לעמוד אצלך לדין תורה... הגם שהינך בחור צעיר אבל רואים עליך שיש לך מידות טובות ויכולת שיפוט". שני השרים כמעט וכפו עלי לשפוט ביניהם ולא היתה לי ברירה אלא להסכים. עד מהרה התברר ששר החינוך לשעבר בממשלת פולין תובע את עמיתו שר המשפטים, האיש שהיה ממונה על עשית הצדק בכל מדינות פולין, על שגנב לו את מכנסיו... תוך זמן קצר התברר שאכן אלו הם פני הדברים ושר המשפטים ביצע את הגנבה, הוא נימק את מעשהו בכך שביקש לתת שוחד לאיש שהכין את האוכל במטבח של בית הכלא כדי שיתן לו כף מרק גדולה יותר... וכיון שלא היו לו נכסים עצמיים גנב את מכנסיו של שר החינוך והעניקם לאיש המטבח... לאחר שגערתי בשר המשפטים: "כיצד העזת לעשות כדבר הזה?! הרי מתוקף תפקידך לשעבר היית צריך ליצג את הצדק". אמרתי לשרים הללו שאם ברצונם לשמוע מהי דרך ההנהגה הטובה שבין אדם לחברו שישמעו את הסיפור שברצוני לספר להם; "בימים האחרונים אני מתעורר ומוצא מתחת לכרית שלי דג מלוח עם בסקויט. בתחילה סברתי שמשהו חומד לי לצון אבל לאחר שעבר יום ועוד יום ובכל בוקר מצאתי את המציאה הזו מתחת לכרית הרגשתי שאני מוכרח לדעת מי הוא זה ואיזה הוא המותר על מצרך כה יקר, על מנת האוכל שלו ליום שלם ומעביר אותה אלי. רק מי שיודע את ערכו של מצרך זה, דג מלוח עם בסקויט בסיביר יוכל להבין את פליאתו של הגר"י גלינסקי על הדבר המאוד לא מובן. מאחר שכל נסיונותיו לעלות על זהות המניח האלמוני עלו בתוהו ולילה אחד החלטתי לעשות מאמצים כבירים שלא להרדם למרות העיפות הגדולה עד שאתפוס את האלמוני הלז. וכך היה; בשלוש לפנות בוקר הרגשתי שמישהו מנסה להרים לי את הכרית ולתחוב תחתיה דבר מה. זינקתי ממיטתי וראיתי לפני זקן יהודי כבן שמונים וחמש עם דג מלוח ובסקויט בידו. "מה זה, מדוע הנך מעביר לי את מנת האוכל שלך"? שאלתי את הקשיש. והזקן שהופתע מהעובדה שהרב גלינסקי ער לא איבד את עשתונותיו והשיב: "הייתי אדם עשיר מאוד ולא חסר לי דבר. אבל כיום אני יודע שהכסף אינו שוה מאומה, החיים כאן לימדו אותי שלא על הלחם לבדו יחיה האדם". ולאחר שהאריך לדבר על פחיתותו של הממון המשיך הזקן ואמר: "הסיבה שאני מעביר לך מידי לילה את המנה שלי היא פשוטה: "לי, האוכל הזה כבר לא יעלה ולא יוריד מאומה, אני מסתפק בפת קיבר המחולקת לנו מידי בוקר. אבל אתה עדין צעיר ועתידך לפניך, אם תאכל את הדג עם הבסקויט תוכל לחזק בכך את עצמותיך ולכן אני מעביר לך את המנה שלי מידי לילה". פנה הגר"י גלינסקי אל שני שרי הממשלה לשעבר ואמר להם: "כך צריכים להתנהג. להקריב מן האחד לשני ולא להיפך". ('עלינו לשבח').

מכת כינים
"ויאמר ה' אל משה אמור אל אהרון נטה את מטך והך את עפר הארץ והיה לכינים בכל ארץ מצרים... ויך את עפר הארץ ותהי הכנם באדם ובבהמה כל עפר הארץ היה כינים בכל ארץ מצרים".
מכה שלישית זו היתה בחודש אלול אשר מזלו בתולה, כוכבו "כוכב" ויסודו עפר. 
המצרים היו עובדים ל"כוכב" ובכח השבעות היו מושכים שפע וסגולות המושפעים ע"י כוכב זה למטה, ומכח השפעת כוכב זה ייחסו לעצמם עליונות על כל הברואים. ותחת עליונות שייחסו לארצם ואוצרותיה בכח יסוד ה"עפר" המיוחס לחודש זה, הרי גם עפר ארצם היא שפלה וטמאה, וזה היה האות אשר המצרים בשום מכה לא הודו כי אצבע אלוקים היא, ובכל המכות הקודמות כתוב ויעשו החרטומים בלטיהם כן, יען היותם עוד קשורים בכח השפעת "כוכב", בא הקב"ה והכה אותם באותו כוכב עצמו. הכינים שהם בריה קטנה ושפלה הוכיחו שכוחם גדול יותר וחזק יותר מפרעה מלך מצרים יחד עם כל חכמיו המתרברבים, הכל בכח שליחות אשר קבלו על עצמם מאת בורא העולמים, להורות אשר הוא יתברך מושל בכל- מקרני ראמים ועד ביצי כינים. ומעתה אחר שבירת וניתוק הקשר של המצרים עם משמשי חודש זה, עוד לא הוסיפו חכמי פרעה לעמוד ולעשות דבר בלטיהם במכות הבאות. כי כבר ניתק קשרם מכוכב "כוכב" אשר היה יסוד להם בתעלוליהם.

מכת ערוב
מכה זו היתה בחודש תשרי, שמזלו "מאזנים", כוכבו "נוגה", ויסודו "רוח". מכת ערוב זו היתה מכה איומה, אשר קשה לתאר את עוצמתה. כי בכל המכות נשארו במצרים בעלי נפש קהה אשר יכלו עוד לא להתפעל מכח מכות אשר הביא הקב"ה במצרים, נאמר למשל בדם, אמנם מכת צמאון היא מכה קשה אבל כל הקושי הוא בגוף האדם, אבל לא בנפשו, ועוד יכול הוא לשבר צמאונו ע"י אמצעים אחרים, אבל לא כן במכת ערוב שהיו מעורבבים בו כל מיני חיות טרף שנבראו מיום בריאת העולם, ואשר מקומם אינו בישוב כלל, ובני האדם רק אם שומעים את שמע פעולותיהם הרי מזדעדע כל גופם, ומה אם נתאר לעצמינו אשר כל המצרים לרבות פרעה ונוגשיו , עם שריו ועבדיו, כולם כאחד, היו נמצאים בגוב החיות-טרף למיניהם, אשר נפש כל אדם פורחת ממנו. 
מזל "מאזנים" מסמל שהמצרים הגדישו את סאתם, וקושי השעבוד השלים את המנין. מאזנים מורה על מדות, מדה כנגד מדה לא בטלה והקב"ה הביא עליהם תערובת חיות משונות דוגמת אשר עינו את בני ישראל בכל מיני צרות רעות ומשונות. בכל המקומות אשר שעבדו בישראל בכל אותם המקומות שועבדו ונטרפו ע"י החיות, וקול שאגותיהם ונהמתם באין מרחם עליהם דוגמת קול נאקת חלל של בני ישראל אשר היתה להם להנאה, וגם כנגד ילדי ישראל אשר נמעכו בין נדבכי הבנין.

מכת דבר
היתה בחודש חשוון במזל "עקרב", כוכבו "מאדים", ויסודו מים. אחר שסר מעל המצרים מכת הערוב, תלו את כל הענין במקרה, כמו שנאמר "ויכבד פרעה את לבו גם בפעם הזאת", כלומר לרבות אחר שהקב"ה שיבר בהיקף ראשון את כל מלתעות הרשע בהוכחת שלטונו יתברך על יסודות הבריאה כולה, ע"י שדוד המערכות בארבעת היסודות אשר המצרים השתיתו את יסוד חכמתם ומלכותם עליה. ראשונה דם, ביסוד מים, שניה צפרדע, ביסוד אש, שלישית כינים ביסוד עפר, רביעית ערוב ביסוד רוח, כאמור לעיל כל ארבעת המכות הראשונות יחד עם כל עצמתם הרי נחשבו כאפס לעומת הבאים בהיקף שני, כי המכות הראשונות היו כעין אזהרה בלבד, בלי לנגוע בגופות המצרים במישרין, הכל כדי לעורר את הרגשות הנתונים בגוף האדם, לאפשר לו לשבר עריצותו, ולהתקרב אל רצון בוראו. עתה, אחרי כל אפשרויות העבר, אם עוד נשארה קשיחות בלב, יש צורך במכה יותר חמורה, כמו "דבר" שהוא מוות גמור. אבל הקב"ה יש לו מדת הרחמנות. ואפילו נגד רשעים כמו המצרים אינו חפץ במיתתם, אלא כל המכות באו כדי להכניע את קשיחות לבם, ולהודות בעוול האנושי שעשו משך דורות באנשים אשר שמרו במסירות נפש על דמות וצלם אלוקים שעל פניהם. גם עתה במכת "דבר" המכה היתה לבהמות בלבד, לרמוז להם למצרים אם לא ישובו להודות על האמת, ולהוכיחו בשפת מעשים, לשחרר את ישראל בכבוד, ולפצותם נגד עוול שעשו להם עד כה, הרי לא נשאר למצרים זכות קיום כבני אדם אלא רק דוגמת חסרי מדע ורגש, עתה אמנם ה"דבר" היה בבהמות בלבד , אבל בהמשך קו זה הרי המצרים עומדים על סף כליון כבהמות במכת דבר, אשר אמנם התחיל בסוסים ובחמורים, וסיים בצאן אלוהי המצרים. 


"וְהִרְבֵּיתִי אֶת אֹתֹתַי וְאֶת מוֹפְתַי בְּאֶרֶץ מִצְרָיִם" ('שמות' ז ג)
מעשה באדם שבא לפני הצדיק בעל 'דברי חיים' מצאנז זצ"ל ותלונה בפיו: "סוחר מצליח היה, חנותו המתה קונים ופרנסתו מצויה היתה בשפע. ועכשיו בא יהודי ופתח מולו חנות מתחרה, הביא סחורה חדשה ואופנתית הוזיל מחירים וגרף את הלקוחות, מני אז עומדת חנותו שוממה והפרנסה שבתה". ברכו הרבי בכל לבו שפרנסתו תשוב ותפרח ומסחרו ישגשג כמקודם ויסתעף שבעתים. אבל האיש לא הסתפק בכך: "רצוני שהרבי יקלל את המתחרה", אמר: "שהרבי יכהו בשבט פיו". "חלילה", נרתע הרבי: "מעולם לא קיללתי יהודי. איסור חמור הוא איסור מדאוריתא". והאיש בשלו: "אם לא לקלל את האיש יקלל את חנותו, שהקונים ידירו ממנה רגליהם וסחורתו תותר כאבן שאין לה הופכין". חייך הרבי ואמר: "הן סוחר אתה, אמור נא לי היכן רוכש אתה סחורה"? התבלבל הלה מהמפנה בשיחה אך מיד התעשת וענה: "סחורה פלונית קונה אני בעיר פלונית, סחורה אחרת קונה אני ביריד..." "וכיצד מביא אתה את הסחורה לעירך"? התענין הרבי. ענה הסוחר: "בעגלה. וכי מה השאלה"? אבל הרבי המשיך וחקר: "ונסוע אתה בעצמך"? "אכן כן", אישר הסוחר. הסביר שיש לחשוש מפני גנבות ולהשגיח על תנאי ההובלה. "ויושב אתה ליד העגלון על דוכנו"? שיער הרבי. הסוחר אישר כשהוא תמה יותר ויותר על השיחה המוזרה. "מה עושה העגלון כשהסוס רעב"? שאל הרבי. הסביר הסוחר שהעגלון מוליך עמו שק שיבולת שועל. "וכשהסוס צמא"?! המשיך הרבי לשאול והסוחר הניד בראשו. לא, לא הבחין בדבר מוזר כלשהו. "באמת"? תמה הרבי: "האם לא שמת לב לכך שלפני שהסוס שותה, הוא בוטש ברגלו במים, בועט ורק לאחר מכן שותה"?! עכשיו כשהסבו את תשומת לבו, נוכח הסוחר שאכן כן, הוא באמת מוזר... "הידעת מדוע"? שאל הרבי. "הנני ואסביר לך; הסוס מרכין ראשו לשתות ורואה את בבואתו במים, הואיל וסוס הוא, מבין הוא שיש לו מתחרה על אותם המים, כשם שהוא שותה מכאן מתנכל לו הסוס התחתון ומתקרב בו זמנית כדי לשתות את מימיו... על כן בועט ובוטש ברגלו מעכיר את המים וראה זה פלא; הסוס ההוא נעלם, נבהל כנראה ונסוג וכל המים שלו". חייך הסוחר והרב סיכם: "אבל כמובן טיפש הוא הסוס כי אפילו היה כאן מתחרה הלוא יש בנהר די מים לשניהם. על אחת כמה וכמה כשאין זה אלא דמיון ומה הועיל בבעיטותיו? שהמים נהיו מרופשים. "מבין אתה", סיים הרבי: "הרי; 'מזונותיו של אדם קצובים מראש השנה' ('ביצה' טז.). 'אין אדם נוגע במוכן לחברו אפילו כמלוא נימה' ('יומא' לח:). לקח זה למדנו באופן חד כל כך במכות מצרים; השגחה פרטית מופלאה שבה כל אחד קיבל את מנתו, היהודי שאב מים והמצרי שאב דם. הניחו שתי קשיות שתיה בכוס, היהודי שתה מים והמצרי מצץ דם. הכוסות החליפו ידים והנוזל שבהן השתנה כהרף עין... וכבר התבאר שמכות מצרים היו; "אֹתוֹת וּמֹפְתִים... עַד הַיּוֹם הַזֶּה" ('ירמיה' לב כ). בעלות מסר נצחי עד עולם; כשם שהצפרדע ידעה לאן עליה להכנס ולאן נאסר עליה לבוא וכן הכינים והערוב, הדבר והשחין, כך יודעת הפרנסה לאן להשלח ואם רוצים להגדילה ולהרחיבה הדרך היחידה היא לפנות אל מלך העולם... (הרב שלום מאיר וולך שליט"א).

"וְהוֹצֵאתִי אֶתְכֶם מִתַּחַת סִבְלֹת מִצְרַיִם" ('שמות' ו, ו)
הצעד הראשון לקראת הגאולה, היה זה שהגלות נמאסה בעיני בני ישראל ולא היו יכולים עוד לסבול אותה. כי כל זמן, שאפשר עוד לסבול את הגלות, אין הגאולה יכולה לבוא. וזהו שאמר הכתוב: "וְהוֹצֵאתִי אֶתְכֶם מִתַּחַת סִבְלֹת מִצְרַיִם". אוציא אתכם מתוך הסבלנות שיש בכם כלפי המצרים ואמאיס בעיניכם את הגלות, עד כי לא תוכלו לשאתה עוד. ('חידושי הרי"ם') הצדיק רבי יעקב שמשון משפיטובקה, מתלמידי המגיד ממזריץ' היה אומר: "קל יותר להוציא את היהודים מתוך הגלות, מאשר להוציא את הגלות מקרב היהודים". ('פרפראות לתורה')

"וְלֹא שָׁמְעוּ אֶל משֶׁה מִקֹּצֶר רוּחַ וּמֵעֲבֹדָה קָשָׁה" (ו, ט)
שני טעמים יש לדבר מה שהקדימו בני ישראל לצאת ממצרים קודם הזמן; ראשית; משום שכבר היו שקועים כל כך בטומאת מצרים, עד שלא נותרה עוד כל שהות ואילו נתעכבו עוד זמן מה, היו נטמעים כליל בין המצרים ולא היו יכולים לצאת בתור עם ישראל. וזהו; "מִקֹּצֶר רוּחַ" מחמת חוסר כחות רוחניים להחזיק עוד מעמד. ושנית; משום שקושי השעבוד היה כה גדול, עד שבמשך התקופה הזאת, סבלו בשביל כל ארבע מאות השנים וזהו: "מֵעֲבֹדָה קָשָׁה". על כך אומרת לנו התורה; כי בני ישראל לא קבלו את שני הטעמים הללו; לא של "קֹּצֶר רוּחַ" ולא של "עֲבֹדָה קָשָׁה". ולפיכך; לא רצו להאמין כי גאולתם תבוא לפני תום ארבע מאות שנה, כפי שנגזר עליהם. ('פרדס יוסף')

"הֵן בְּנֵי יִשְׂרָאֵל לֹא שָׁמְעוּ אֵלַי וְאֵיךְ יִשְׁמָעֵנִי פַרְעֹה וַאֲנִי עֲרַל שְׂפָתָיִם" (ו, יב)
לכאורה; מה קל וחומר הוא זה? והלוא בני ישראל לא שמעו מחמת "קֹּצֶר רוּחַ ועֲבֹדָה קָשָׁה". ומה הוכחה יש בכך שגם פרעה לא ישמע? אמרו חכמינו; על "עֲבֹדָה קָשָׁה", כי בני ישראל היו שקועים בעבודה זרה של מצרים ולפיכך; לא יכלו לשמוע את דברי משה. וא"כ הרי נכון הוא הקל וחומר; אם בני ישראל אינם שומעים אותו רק משום שהם גרורים אחרי עבודה זרה, הרי על אחת כמה וכמה שלא ישמענו פרעה, שהוא עצמו הנהו עבודה זרה, שכן עשה את עצמו אלוה. ('תורת משה')

כאשר בני ישראל אינם רוצים לשמוע את דברי מנהיגיהם, אין המנהיגים יכולים להשפיע ולהועיל מאומה, לפי שכחו של המנהיג נובע מן העם. א"כ; אילו היו בני ישראל שומעים את משה, אזי היו פיו ושפתיו נפתחים ודבריו היו משפיעים גם על פרעה. אבל כאשר "בְּנֵי יִשְׂרָאֵל לֹא שָׁמְעוּ", אזי נעשה משה ל"עֲרַל שְׂפָתָיִם". ('שפת אמת')

"וַיְדַבֵּר ה' אֶל משֶׁה וְאֶל אַהֲרֹן וַיְצַוֵּם אֶל בְּנֵי יִשְׂרָאֵל" (ו, יג)
אע"פ שבני ישראל לא שמעו "מִקֹּצֶר רוּחַ וּמֵעֲבֹדָה קָשָׁה", בכל זאת מצוה השם יתברך להוסיף ולדבר אליהם. דברי אלוקים מן ההכרח שיעשו רושם ויפעלו את פעולתם, אם לא לאלתר, הרי בזמן מאוחר יותר. דבורים של קדושה אינם הולכים לטמיון. ומן ההכרח שישמעו ביום מן הימים. ('שפת אמת')

"וַתֵּלֶד לוֹ אֶת אַהֲרֹן וְאֶת משֶׁה" (ו, כ)
התורה מספרת כאן במתכוון, כי משה ואהרן נולדו ככל בשר ודם, להורים רגילים ובכל זאת נעשו לגדולי הנביאים והמנהיגים של עמנו, הודות לפעולותיהם ומעשיהם הם אשר בחרו לעצמם. ולא שירדו לעולם כמלאכי מרום. מכאן עלינו ללמוד; כי כל אדם ואדם מסוגל ע"י עבודתו ובחירתו, להגיע למדרגות העליונות ביותר ואפילו להיות בבחינת משה ואהרן. (ספר 'המורה והתלמוד')

"וְיָדְעוּ מִצְרַיִם כִּי אֲנִי ה' בִּנְטֹתִי אֶת יָדִי עַל מִצְרָיִם וְהוֹצֵאתִי אֶת בְּנֵי יִשְׂרָאֵל מִתּוֹכָם" (ז, ה)
ע"י הנפלאות והמכות, נתקדש שם שמים ונתברר לעולם כולו, כי השם יתברך מנהיג את כל הבריאה והיא נתונה בידו "כַחֹמֶר בְּיַד הַיּוֹצֵר" ('ירמיה' יח) לשנות בה כרצונו. ובכן, לא זו בלבד שע"י הנפלאות והמכות נגאלו בני ישראל ממצרים מבחינה חומרית, אלא גם נגאלו משיטותיהם הכופרות והאליליות של המצרים. וזהו: "וְהוֹצֵאתִי אֶת בְּנֵי יִשְׂרָאֵל מִתּוֹכָם". ('משך חכמה')

"קַח אֶת מַטְּךָ וְהַשְׁלֵךְ לִפְנֵי פַרְעֹה יְהִי לְתַנִּין" (ז, ט)
ההשפעה הגדולה ביותר על האדם, נודעת לסביבתו בה הוא שרוי. אפילו האופי המושחת והגרוע ביותר, עשוי להשתנות ולהשתפר כאשר הוא שרוי בסביבה טובה ונאצלה. ומאידך, האדם הטוב ביותר עלול להפך לחיה צמאת דם, בהימצאו בסביבה מושחתת. כשביקש משה רבנו להסביר לו לפרעה, כי אע"פ שבני ישראל כה מושפלים ובזויים עתה במצרים, עד שאין להם כלל צורת אנוש, בכל זאת יוכלו להפוך לאנשים גבוהי דרגה ונאצלים ביותר, לכשישתחררו מן הסביבה המצרית המושחתת הוכיח לו, כי 'מטה האלקים' שעליו חרות השם המפורש וע"י נתרחשו המופתים המופלאים ביותר, בבואו "לִפְנֵי פַרְעֹה" הריהו הופך לנחש ארסי. ואותו נחש הופך שוב 'למטה אלקים' בחזרו אל ידו של משה. זה כחה והשפעתה של האוירה מסביב. (מהר"ם שפירא מלובלין זצ"ל)

"וְהַדָּגָה אֲשֶׁר בַּיְאֹר תָּמוּת וּבָאַשׁ הַיְאֹר" (ז, יח)
צריך להבין, אם היאור נהפך לדם, הרי כבר הושגה המטרה של הכאת אלהי מצרים. ולשם מה היה צורך גם במיתת הדגה ובהבאשת היאור? אכן יש לפרש עפ"מ דאמרו בגמ' ('מעילה' יא), ש'ע"ז שנשתברה מאליה, לדעת ר"ל; מותרת'. וכגון: אילן של ע"ז שנשבר ברוח, פקע ממנו איסור ע"ז. כי הגוי מבטל את הע"ז והע"ז ניתרת בביטול העכו"ם, לפי שאומר: אם על עצמה לא הגינה, על אחרים לא כ"ש! ומעתה י"ל; שהמטרה היתה לא רק כדי להעניש את אלהי מצרים ע"י ההכאה, אלא לגרום לביטול של הע"ז ולכן אילו רק נהפך היאור לדם, א"כ אמנם נענש, אבל אין כאן 'ביטול ע"ז' שדם אינו מין הפסד, רק שאינו ראוי לשתיה. אך כשגם באש היאור, הרי שנפסד וניזוק. והע"ז שנשתברה מאליה העכו"ם מבטלה בלבו. ('לב שלום')

"וְעָלוּ וּבָאוּ בְּבֵיתֶךָ.. וּבְבֵית עֲבָדֶיךָ וּבְעַמֶּךָ וּבְתַנּוּרֶיךָ וּבְמִשְׁאֲרוֹתֶיךָ" (ז, כח)
אמרו חכמנו; כי הצפרדעים היו נכנסות לתוך אש התנורים, אף כי היו נשרפות, שכן מילאו את רצון קונן. והן אשר הורו דרך לחנניה, מישאל ועזריה, להיזרק לכבשן האש על קידוש השם. לפיכך; מוצאים אנו בפרק 'שירה', שהצפרדע אומרת: 'ברוך שם כבוד מלכותו לעולם ועד', מילים המזכירות לאדם את חובתו, למסור נפשו בעד דבר אלקים. ('תורת משה')

"וְהַעַל אֶת הַצְפַרְדְּעִים" (ח, א)
את המילה "וְהַעַל" מוצאים אנו עוד פעם אחת בתורה, אצל מותו של אהרן, שם נאמר: "קַח אֶת אַהֲרֹן וְאֶת אֶלְעָזָר בְּנוֹ וְהַעַל אֹתָם הֹר הָהָר" ('במדבר' כ, כה). כי כשם שכאן גילו הצפרדעים מסירות נפש בעד מצות הבורא בלכתן אל מות בטוח, כך גם אהרן עלה אל "הֹר הָהָר" על מנת למות ומסר את נפשו בעד מצות הבורא. (ליקוטי 'שפת אמת')

"וַיַּרְא פַּרְעֹה כִּי הָיְתָה הָרְוָחָה וְהַכְבֵּד אֶת לִבּוֹ וְלֹא שָׁמַע אֲלֵהֶם כַּאֲשֶׁר דִּבֶּר ה'" (ח, יא)
יש להבין מהו שאמר הכתוב: "וְלֹא שָׁמַע אֲלֵהֶם"? הלא פרעה עצמו הבטיח לשלח את העם ונמצא שאם אינו משלחם, הרי שלא רק שהוא אינו שומע "אֲלֵהֶם", אלא גם אינו מקיים את דבורו! וא"כ מדוע התורה מדגישה דוקא את מה שלא שמע "אֲלֵהֶם" ומתעלמת מהפרת הבטחתו? אלא ללמדנו טבעם של הרשעים המסורים ביד יצרם, שמכיון ש"הָיְתָה הָרְוָחָה" באמת שכח פרעה את הבטחתו והוא באמת חשב שרק את בקשת משה אינו מקיים. ולכן הפר פרעה את הבטחתו ללא שום פחד ובושה, כי היה משוכנע באמת, כי רק אינו שומע "אֲלֵהֶם" אל משה ואהרן! ('לב שלום')

"וַיִּקְרָא פַרְעֹה… וַיֹּאמֶר לְכוּ זִבְחוּ לֵאלֹקֵיכֶם בָּאָרֶץ וַיֹּאמֶר משֶׁה לֹא נָכוֹן לַעֲשׂוֹת כֵּן… דֶּרֶךְ שְׁלשֶׁת יָמִים נֵלֵךְ בַּמִּדְבָּר וְזָבַחְנוּ לה' אֱלֹקֵינוּ" (ח, כא-כג)
לפי תפיסתו והבנתו של פרעה, אפשר לעבוד את האלקים ולהקריב לפניו קרבנות, תיכף ומיד, ללא כל הכנות מוקדמות ואפילו כאשר שקועים בתועבותיה של מצרים וקשורים עדין לארציות "בָּאָרֶץ". מסביר לו אפוא משה, כי לא זו דרכם של ישראל, אלא תחילה יש להתרחק מתועבות מצרים ולהטהר מן הענינים הארציים ורק אז אפשר לעבוד את השם יתברך ולזבוח לפניו. לפני הקרבן דרושה תשובה והתרחקות מן הרע. ('שם משמואל', בשם הגה"ק מסוכטשוב, בעל 'אבני נזר' זצ"ל)
כיוצא בזה אומרים בשם ה'חידושי הרי"ם' זצ"ל על מאמר חכמינו: 'עולת בן נח, אינה צריכה הפשט וניתוח' לפי תפיסתו של גוי, אפשר להביא קרבן; מבלי כל צורך להפשיט מעל עצמו את פסולתו, 'הפשט'. ולנתח את לבו לנתחים מתוך חרטה על העונות, 'ניתוח'. ואילו קרבנו של אדם בישראל דורש; 'הפשט וניתוח'.



פרשת בא  
 
"ויאמר ה" אל משה: בא אל פרעה, כי אני הכבדתי את לבו"
כמה מגדולי ישראל תמהים על לשון הכתוב שלפנינו: מדוע נאמר כאן "בוא אל פרעה" - ולא "לך אל פרעה"? בעניין זה כותב רבי חנוך צבי מבנדין, חתנו של רבי יהודה ליב מגור (בעל "שפת אמת"), בספרו "יכהן פאר": זוגתי, הרבנית פייגא, אומרת כך: מדוע אומר ה" למשה "בוא אל פרעה", ואינו אומר לו "לך אל פרעה"? שהשם יתברך, כביכול, מרגיע את משה לקרא השליחות הקשה אל מלך מצרים ואומר לו: בוא אתי, ושנינו יחד נלך אל פרעה... הצדיק רבי מנחם מנדיל מקוצק העיר על לשון הכתוב בפתח הפרשה: אין הקדוש-ברוך-הוא אומר למשה: "לך אל פרעה", כי לעולם אין פורשים ממחיצתו של ה" יתברך, ואי אפשר לו לאדם להתרחק מן הבורא, שהרי "מלוא כל הארץ כבודו" (ישעיה ו”, ג”). משום כך קורא כאן ה” למשה: בוא אתי אל פרעה, והנני אתך בכל אשר תלך!

"ויאמר ה" אל משה: בא אל פרעה, כי אני הכבדתי את לבו"
על פסוק זה שבפתח הפרשה היה אומר הצדיק רבי יחיאל מיכל מתלמידי הבעל-שם-טוב: "כי אני" - האומר על עצמו "אני", בחינת אני ואפסי עוד; סימן הוא ש"הכבדתי את לבו" - שאין לבו לב בשר, אלא חמת (=נאד) מלא דם, ככבד שבבטן האדם.

"ולמען תספר באזני בנך ובן-בנך...וידעתם כי אני ה"•
הכתוב מדגיש כאן, שאם "תספר באזני בנך ובן-בנך" - אם תעבירו את עלילות ה” על-פני שלושה דורות רצופים - שוב לא תיפסק מכם האמונה בה” וידיעת התורה והמצוות. וכן שנינו משמו של רבי יוחנן: "כל שהוא תלמיד-חכם, ובנו תלמיד-חכם, ובן-בנו תלמיד-חכם - שוב אין תורה פוסקת מזרעו לעולם" (בבא מציעא פ"ה, ע"א). לפי רעיון זה, מתקשרת תחילת הפסוק שלפנינו ("ולמען תספר באזני בנך ובן-בנך") עם דברי הסיום שבו: "וידעתם כי אני ה”.

"ולמען תספר באזני בנך ובן-בנך...וידעתם כי אני ה"•
אומרים כאן חכמי המסורה: בשני מקומות בתורה מצינו את המלה "ולמען". בתחילת פרשת "וארא" נאמר: "ולמען תספר באזני בנך ובן-בנך"; ובפרת "עקב" נאמר: "ולמען תאריכו ימים על האדמה" (דברים י"א, ט”). לומר לך, שכל המטפל כראוי בחינוך בניו ובני-בניו - זוכה לאריכות ימים על האדמה, שהבטיח ה” לעמו. 

"ולמען תספר באזני בנך ובן-בנך...וידעתם כי אני ה"•
רבי יהושע מאוסטרובה, בעל "תולדות אדם", קושר כאן ראשיתו של הכתוב ("ולמען תספר באזני בנך ובן-בנך") לדברי הסיום: "וידעתם כי אני ה". לדבריו, עלינו להפיק מכאן מוסר-השכל לחשיבות היתרה של חינוך הבנים. אם נחדיר בלב בנינו ובני-בנינו את ההכרה בגדולת ה בעולם - נתעלה גם אנו למדרגה גבוהה בידיעת ה” ויקוים בנו "וידעתם כי אני ה”.

"דבר-נא באזני העם וישאלו...כלי-כסף וכלי-זהב" 
במסכת ברכות, דף ט”, דרשו חכמינו ז"ל: אין "נא" אלא לשון בקשה. אמר לו הקב"ה למשה: בבקשה ממך, לך ואמור להם לישראל: בבקשה מכם, שאלו ממצרים כלי כסף וכלי זהב! שלא יאמר אותו צדיק (=אברהם אבינו): "ועבדום ועינו אותם" (בראשית ט"ו, י"ג) קיים בהם (ה” בישראל, כדבריו בברית בין הבתרים); "ואחרי-כן יצאו ברכוש גדול" (שם, י"ד) לא קיים בהם. על מדרש זה יש מקום לשאול: האם רק בשל טענה זו של אברהם אבינו דאג ה”, שישראל יצאו ממצרים ברכוש גדול? ואילולא השמיע אברהם טענה זו, כלום אפשר להעלות על הדעת, שהקב"ה לא יקיים הבטחתו המפורשת לישראל בברית בין הבתרים? מסבירים זאת חכמי ישראל בדרך הבאה: שאיפת החרות והרצון להינתק מכבלי השעבוד במצרים היו כה חזקים בקרב שבטי ישראל, עד שהיו מוכנים לוות בלב שלם על אותו "רכוש גדול" מן המצרים, שהובטח להם בשעתו מפי ה”, ובלבד שלא להתעכב אפילו שעה נוספת אחת בארץ השעבוד. משום כך פנה ה” באמצעות משה לעם במלים "דבר-נא": בקש מהם שישאלו מן המצרים כלי כסף וכלי זהב! כשם שגזירת הגלות והשעבוד הוטלה על ישראל בעל-כרחם, גם ההבטחה "ואחרי-כן יצאו ברכוש גדול-צריכה להתקיים בעל-כרכם, אפילו אין ישראל רוצים בכך.

"דבר-נא באזני העם וישאלו...כלי-כסף וכלי-זהב" 
לדברי הרשב"ם, משמעות המלה "וישאלו" אינה מלשון שאילה (קבלת דבר על-מנת להחזיר), אלא מלשון בקשה, ככתוב: "שאל (=בקש) ממני ואתנה גויים נחלתך" (תהילים ב”, ח”). לפי זה, לא שאלו בני ישראל מן המצרים את כליהם היקרים כדי להחזירם אחרי-כן, אלא ביקשום במתנה - וממילא לא היתה כאן אונאה או הערמה מצד יוצאי מצרים.

"דבר-נא באזני העם וישאלו...כלי-כסף וכלי-זהב" 
רבי שמשון רפאל הירש, רבה של פרנקפורט דמיין, מתאר באריכות את היחסים הנלבבים שנרקמו בין מצרים לבני ישראל אחרי מכת החושך, עד שהמשעבדים היו מוכנים להעניק למשועבדים מתנות יקרות; וזה לשונו: במשך שלושה ימים היו נוגשיהם המצרים אסורים באזיקי-עיוורון, מוסגרים לידיהם חסרי-אונים. שלושה ימים נחשפו אוצרותיהם בדירותיהם, ושום יהודי לא ניצל הזדמנות זו לעשות בהם נקם; במאומה לא נקעו, מאדם ועד שרוך-נעל. גדלות מוסרית זו, שנגלתה למצרים ברגע בו הוחזר להם מאור עיניהם, הרימה קרנו של האיש משה בעיני המצרים יותר משנעשו זאת הנסים אשר חולל. ושמא משה והעם התקוממו בלבם לרעיון להעמיד בסכנת-מה ניצחון מוסרי זה על-ידי בקשות כאלה (=פנייה למצרים, שיעניקו להם כלי-כסף וכלי-זהב). אולם רצון ה” היה לבלי תת לעמו לצאת ריקם; הלא כל הדורות שנמקו בעבדותם לא היו מסוגלים לרכוש לעצמם אף מעט מן המעט. לכן אמר ה” למשה: "דבר-נא באזני העם" - שדלם בדברים והניעם לצעד זה!

"ושמרתם את המצות" 
על כתוב זה שנינו במדרש מכילתא: אמר רבי יאשיה: אל תהי קורא "את המצות", אלא "את המצוות". כדרך שאין מחמיצין את המצות, כך אין מחמיצין (=דוחים ומשהים) את המצוות.
העיר על מדרש זה הצדיק רבי פנחס מקוריץ (מגדולי תלמידיו של הבעש"ט): כשם שמצה שהחמיצה - לו זו בלבד שאין באכילתה בפסח משום מצווה, אלא גם חייבים על כך עונש כרץ; כך עלינו לדעת, שכאשר מחמיצים מצווה כלשהי - לא רק מפסידים שכר מצווה, אלא גם נענשים על כך בעונש חמור מן השמים...

"והיה כי יאמרו אליכם בניכם: מה העבדה הזאת לכם?" 
לדברי הקדמונים, זו שאלתו של הבן הרשע, הקורא ביהירות ובלעג: "מה העבודה הזאת לכם?". ועל כך נאמר בהגדה של פסח: "לכם" - ולא לו; ולפי שהוציא את עצמו מן הכלל, כפר בעיקר (=בעיקרי האמונה). לכן מקהים את שניו (=עולבים בו) ומשיבים לו מידה כנגד מידה: "בעבור זה עשה ה” לי (נסים ונפלאות), בצאתי ממצרים" (י"ג, ח”); "לי" - ולא לו. אילו היה שם (=אילו היה הבן הרשע במצרים), לא היה נגאל.
העיר בעניין זה הרב משה אביגדור עמיאל (רב ראשי של תל-אביב בשנים 1936-1945): בשאלת הבן החכם נאמר בלשון יחיד: "כי ישאלך בנך...מה העדות והחוקים והמשפטים, אשר ציווה ה” אלהינו אתכם?" (דברים ו”, כ”). גם הבן התם מוזכר בפרשתנו בלשון יחיד: "והיה כי ישאלך בנך...מה זאת?" (י"ג, י"ד). ורק בשאלת הבן הרשע נאמר בלשון רבים: "והיה כי יאמרו אליכם בניכם" וגו”. משום שהמציאות העגומה היא, שסוג זה של בנים הוא הרוב במשפחות רבו בישראל...

"ויקרא למשה ולאהרן לילה..." 
היה פרעה מחזר על פתחיהם של עבדיו ומעמידם כל אחד ואחד ממקומו, והולך עימהם וקורא בלילה בכך שוק ושוק ואומר: היכן הוא משה, והיכן הוא דר? והיו בניהם של ישראל לועגים לו ואומרים לו: פרעה, להיכן אתה הולך? והוא אומר להם: את משה אני מבקש, והם אומרים לו: כאן הוא דר, כאן הוא דר; ומשחקים בו עד שמצאו למשה. אמר לו פרעה: "קומו צאו מתוך עמי!" (י"ב, ל"א). אמר לו משה: וכי גנבים אנו שנצא בלילה? כך ציוונו הקב"ה: "לא תצאו איש מפתח ביתו עד בוקר" (י"ב, כ"ב) - לא נצא אלא ביד רמה, לעיני כל מצרים".

"וישאלו איש מאת רעהו"
אנו קוראים: "וישאלו איש מאת רעהו ואשה מאת רעותה כלי כסף וכלי זהב". אומר רש"י: אין נא אלא לשון בקשה, הזהירם על כך, שלא יאמר אותו צדיק – אברהם – 'ועבדום ועינו אותם' – קיים בהם, 'ואחרי כן ייצאו ברכוש גדול' – לא קיים בהם". 
בספר "אהבת ישראל על התורה", שכתב הרב ישראל בקמיסטר זצ"ל ראיתי:  רכוש גדול – זה רכוש רוחני, כלומר קבלת התורה. רכוש קטן – רכוש גשמי, כסף וזהב. רכוש גשמי גדול – זוהי ביזת הים. רכוש גשמי קטן – זוהי ביזת מצרים. כאשר יראה אברהם אבינו שבני ישראל יוצאים ברכוש, ידע שסוף סוף הגיעה זמן הגאולה, ולא יצטער עוד בקבר. (שלח: מרדכי ארצי, ר"מ כולל גמלאים, נווה צה"ל).
 
"בנערינו ובזקנינו נלך"
המכות שנחתו עד נקודה זו על מצרים, כבר ריככו את לב פרעה, עד שהיה מוכן לוותר על הזקנים, שכוח עבודתם אינו יעיל עוד, אבל לא היה מוכן לוותר על הצעירים, שלא רק מהווים כוח עבודה טוב, אלא אם יתיר להם ללכת, הם עלולים גם לצאת נגדו במלחמת נקם. לעומתו, משה רבינו דאג יותר לצעירים מאשר לזקנים, כיוון שהצעירים באים יותר בקשרים עם צעירים מצריים ועלולים להיגרר אחר תועבות מצרים, לכם הקדים משה "בנערינו" לפני "בזקנינו", להודיע שהם הראשונים להצלה. (רבי יוסף צבי הלוי). החת"ם סופר מביא הסבר דומה: הקדים משה נערים לזקנים, כי מטרת זירוז הגאולה הייתה להוציא ממצרים קודם כל את הדור הצעיר, שעליו ריחפה סכנת התבוללות יותר מאשר על הזקנים, שהזקנים זכרו עדיין את יהדותם. והסברים מעניינים נוספים: "בנערינו ובזקנינו" – כאשר בני הנערים הולכים יחד עם הזקנים, הרי חג ה' לנו. (רבי משה טייטלבוים ה"ישמח משה"). צד אחר של המטבע הביא רבי יוסף מבריסק: פרעה התעטף באצטלה של מנהיג רחום הדואג לאזרחיו ואמר: "לכו נא הגברים" – אתם אשים מבוגרים, אינני יכול לעכב בעדכם, אך כמנהיג אחראי לא אתן לכם לקחת אתכם נשים וטף למדבר, לחשוף אותם לסכנות. (כל הפירושים הובאו ב: תורה לעם, הרב מנחם הכהן, הוצאת מודן).

"החדש הזה לכם ראש חדשים"
בשעה שבא משה ואמר לישראל: בחודש הזה אתם נגאלים, אמרו לו: רבנו משה, היאך אנו נגאלים ואין בידינו מעשים טובים? אמר להם: הואיל והקב"ה חפץ בגאולתכם, אינו מביט במעשיכם הרעים. במי הוא מביט? בצדיקים שבכם ובמעשיהם. (עפ"י "אגדות היהודים", קצו). ועל משקל הפירוש בפסיקתא דרב כהנא, שבכל מעשיהם ישראל שונים מאומות העולם: בחרישתם (לא שור וחמור יחדיו) ובזריעתם ובקצירתם (למשל, עורלה, נטע רבעי, שנה שישית ושביעית), במניינם ובחשבונם, שאומות העולם מונים לחמה וישראל לבנה, שנאמר 'החודש הזה לכם'", נוסיף את ההסבר, שעד כה, בהיות ישראל משועבדים במצרים, כפופים לעם המצרי ולחוקיו, היו נאלצים ישראל למנות את השנה עפ"י שיטת הספירה של המצרים. עתה, עם גאולתם, הרי להם לוח עברי שמייחד את עם ישראל ומבדילם מהגויים.

"ולא יראה לך חמץ"
צריך אדם לבדוק את עצמו אם אין חמץ במוחו – דעות נפסדות, ואם אין חמץ בליבו – מחשבות רעות. והכל לפי הכלל שקבעו חכמים במשנה (פסחים א, א): "כל מקום שאין מכניסין בו חמץ – אינו צריך בדיקה". (הרב מנחם הכהן, שם).

"כִּי אֲנִי הִכְבַּדְתִּי אֶת לִבּוֹ" (שם)
משה רבנו נצטער כאשר ראה עמידה איתנה ועקשנות כזו מצד הסטרא אחרא. ניחמו השי"ת ואמר לו; כי עקשנות זו אינה מצד פרעה, אלא; "כִּי אֲנִי הִכְבַּדְתִּי אֶת לִבּוֹ" ואין זה מכח עצמו.

"עַד מָתַי מֵאַנְתָּ לֵעָנֹת מִפָּנָי" (י ג)
טבעו של אדם בישראל הוא; שאפי' אין בו הכנעה לפני השי"ת, הרי עצם עובדה זו גורמת לו עוגמת נפש ובעמקי נפשו היה רוצה שתהיה לו הכנעה. עגמת נפש פנימית זו נחשבת בשמים גם היא, למדרגה כלשהי של רצון. וזוהי 'רעוא דרעוא' רצון לרצון. ואילו פרעה, לא היתה בו שום עגמת נפש על אשר איננו יכול להכניע עצמו. ולא עוד אלא שבע רצון היה מהכבדת לבו ובזה היה עיקר חטאו; "עַד מָתַי מֵאַנְתָּ לֵעָנֹת מִפָּנָי"? מדוע אינך רוצה לעולם בהכנעה ואפי' אין בך שמץ של צער על הכבדת הלב שלך. ('שפת אמת')

ישנן עבירות חמורות שעליהן; 'אין מספיקין בידו לעשות תשובה'. אעפ"כ, אם האדם מתבונן בגודל החטא ובמניעת התשובה ממנו ועי"כ הוא בא לידי שברון לב ושפלות רוח, מתגלגלים עליו רחמי שמים והשי"ת פותח לפניו דרך מיוחדת לשוב בתשובה, כפי שאמרו חכמינו: 'חותר חתירה מתחת כסא הכבוד לקבלו בתשובה' השפלות וההכנעה סוללות בפניו דרך תשובה חדשה, דרך אחורית שלא תתכן באורח תקין. אבל אם "מֵאַנְתָּ לֵעָנֹת מִפָּנָי" אם אין שברון לב והכנעה על אשר 'אין מספיקין בידו לעשות תשובה', הרי לבסוף אמנם 'אין מספיקין בידו לעשות תשובה'. ('ישמח ישראל' בשם אביו הה"ק מאלכסנדר)

"וַיְהִי חשֶׁךְ אֲפֵלָה בְּכָל אֶרֶץ מִצְרַיִם שְׁלשֶׁת יָמִים. לֹא רָאוּ אִישׁ אֶת אָחִיו וְלֹא קָמוּ אִישׁ מִתַּחְתָּיו שְׁלשֶׁת יָמִים" (י כב כג) 
רש"י כותב כאן על פי המדרש: "'וַיְהִי חשֶׁךְ אֲפֵלָה... שְׁלשֶׁת יָמִים" חושך של אופל, שלא ראו איש את אחיו ג' ימים. ועוד שלושת ימים אחרים, מוכפל על זה ש"לֹא קָמוּ אִישׁ מִתַּחְתָּיו". יושב אינו יכול לעמוד. ועומד אינו יכול לישב'. האדמו"ר רבי חנוך מאלכסנדר פירש את הכתוב שלפנינו בדרך חסידית: בגלל ש "לֹא רָאוּ אִישׁ אֶת אָחִיו", אלא כל אחד דאג רק לעצמו וכל מעייניו היו נתונים להצלת נפשו ונפש בני ביתו בלבד, לכן "לֹא קָמוּ אִישׁ מִתַּחְתָּיו", אף אחד מהם לא הצליח להתרומם משפל המדרגה התחתונה, שהיה שרוי בה. אפשר שזו גם כונתם של חכמינו שאמרו במדרש; כי 'עוביו של החושך כדינר זהב', כי הרדיפה אחר דינרי הזהב, מגבירה בבני האדם את האנוכיות, שלא ירצו ולא יוכלו לראות את צערו ודחקו של הזולת. ('אבני אזל')

"וְגַם מִקְנֵנוּ יֵלֵךְ עִמָּנוּ...כִּי מִמֶּנּוּ נִקַּח לַעֲבֹד אֶת ה' אֱלֹקֵינוּ" (י כו)
בהמותינו תלכנה אתנו מרצונן הטוב, שכן יהיו משתוקקות לעלות קרבן לפני השי"ת, כפי שאמרו חכמינו על הפר שהקריב אליהו הנביא; כי רץ בשמחה אל המזבח. בעוד שהפר השני שהקריבו נביאי השקר, סירב ללכת למזבח. ומזה גופא נלמד לקח כיצד לעבוד את השי"ת, אם בהמה זו שאין בה דעת, משתוקקת להיות קרבן לאלקים, עאכו"כ צריכים בני אדם שהם בני דעת, להשתוקק לעבודת השם. "כִּי מִמֶּנּוּ נִקַּח לַעֲבֹד אֶת ה' אֱלֹקֵינוּ" ('מלבי"ם')

"וַאֲנַחְנוּ לֹא נֵדַע מַה נַּעֲבֹד אֶת ה' עַד בֹּאֵנוּ שָׁמָּה" (י כו)
אמרו חכמינו בגמ'; כי אילו לא ניתנה תורה, היינו לומדים הרבה דברים מבהמות וחיות, כגון: 'צניעות מהחתול, גזל מהנמלה, דרך ארץ מהתרנגול' וכיוצא בזה. הוא אשר אמר משה רבנו; כי מכיון "וַאֲנַחְנוּ לֹא נֵדַע מַה נַּעֲבֹד אֶת ה' עַד בֹּאֵנוּ שָׁמָּה" עלינו ללמוד בינתיים ממקננו. ('ארץ חמדה')
בעל 'חידושי הרי"ם' היה אומר: כל העבודות והמצוות שאנו עושים בעוה"ז, אין אנו יודעים אם יש להן ערך וממשות, אם כשרות וטהורות הן כל צרכן ואם עשויות הן לשם שמים; "עַד בֹּאֵנוּ שָׁמָּה" עד אשר נבוא לעולם החשבון, רק אז יתברר לנו מה היה טיב העבודה שלנו בעוה"ז.

"כְּשַׁלְּחוֹ כָּלָה גָּרֵשׁ יְגָרֵשׁ אֶתְכֶם" (יא א)
כיון שרצו מן השמים, שלא ישארו אצל בנ"י שום עקבות ורישומים מטומאת הגלות, היה הכרח בגירושין. עי"ז שפרעה גירש את בנ"י, עקר אותם לחלוטין ממצרים. עד שלא היה להם עוד כל קשר עם תועבת הגלות ומסוגלים היו להתרומם מיד למדרגה גבוהה כזו, שיקראו; "צִבְאוֹת ה' " ('שמות' יב). ואילו היה משלח אותם מתוך שלום ורצון טוב, לא היו מסוגלים לכך כל עיקר. לפיכך היה הכרח; "גָּרֵשׁ יְגָרֵשׁ". ('שפת אמת')

"וְהָיָה כִּי יֹאמְרוּ אֲלֵיכֶם בְּנֵיכֶם מָה הָעֲבֹדָה הַזֹּאת לָכֶם" (יב כו)
לדברי הקדמונים זו שאלתו של הבן הרשע הקורא ביהירות ובלעג: "מָה הָעֲבֹדָה הַזֹּאת לָכֶם"? וע"כ נאמר בהגדה של פסח; "'לָכֶם" ולא לו' ולפי שהוציא את עצמו מן הכלל, כפר בעיקר. לכן מקהים את שיניו ומשיבים לו מדה כנגד מדה: "בַּעֲבוּר זֶה עָשָׂה ה' לִי בְּצֵאתִי מִמִּצְרָיִם" (יג ח) 'לִי ולא לו'. 'אילו היה שם (הרשע) לא היה נגאל'. העיר בענין זה הרב משה אביגדור עמיאל, בשאלת הבן החכם נאמר בלשון יחיד: "כִּי יִשְׁאָלְךָ בִנְךָ מָחָר לֵאמֹר מָה הָעֵדֹת וְהַחֻקִּים וְהַמִּשְׁפָּטִים אֲשֶׁר צִוָּה ה' אֱלֹקינוּ אֶתְכֶם? ('דברים' ו כ). גם הבן התם מוזכר בפרשתנו בלשון יחיד: "וְהָיָה כִּי יִשְׁאָלְךָ בִנְךָ מָחָר לֵאמֹר מַה זֹּאת"? (יג יד). ורק בשאלת הבן הרשע נאמר בלשון רבים: "וְהָיָה כִּי יֹאמְרוּ אֲלֵיכֶם בְּנֵיכֶם". משום שהמציאות העגומה היא, שסוג זה של בנים הוא הרוב במשפחות רבות בישראל. 

"רְאוּ כִּי רָעָה נֶגֶד פְּנֵיכֶם" (י י) 
רש"י: 'ומדרש אגדה שמעתי; כוכב אחד יש ששמו רעה. אמר להם פרעה; "רואה אני באיצטגנינות שלי אותו כוכב עולה לקראתכם במדבר והוא סימן דם והריגה". וכשחטאו ישראל בעגל ובקש הקב"ה להרגם, אמר משה בתפלתו" "לָמָּה יֹאמְרוּ מִצְרַיִם לֵאמֹר בְּרָעָה הוֹצִיאָם" ('שמות' לב יב). זו היא שאמר להם; "רְאוּ כִּי רָעָה נֶגֶד פְּנֵיכֶם" מיד; "וַיִּנָּחֶם ה' עַל הָרָעָה" (שם יד) והפך את הדם לדם מילה, שמל יהושע אותם. וזהו שנאמר: "הַיּוֹם גַּלּוֹתִי אֶת חֶרְפַּת מִצְרַיִם מֵעֲלֵיכֶם" ('יהושע' ה ט) שהיו אומרים לכם; 'דם אנו רואין עליכם במדבר". דברי חז"ל לכאורה, צ"ע. הרי לא נתחייבו הריגה אלא בחטא העגל. וקודם שחטאו היה הדבר תלוי בבחירתם. איך אפשר א"כ, לראות באצטגנינות את העתיד התלוי בבחירה, דבר השייך והמצוי רק אצל הקב"ה? הגר"א דסלר זצ"ל בספרו 'מכתב מאליהו' (ח"א עמ' 185) מיישב את הדברים ע"פ דברי המכילתא ('בשלח' יז): 'ולא ניתנה תורה לדרוש אלא לאוכלי מן'. כונת המכילתא היא; אין לתלות טעם נתינת התורה במדבר רק בעובדה שבמצרים א"א היה לתת להם, לפי שהיו שרויים במ"ט שערי טומאה ומאידך היה צורך שיכנסו לארץ עם התורה. הסיבה היתה משום, שתורה וטבע הם תרתי דסתרי. כי הטבע הוא כלי זין של השטן. וכאשר מסתכלים לפי מבט זה רואים שאין לאדם שום אפשרות לחיות חיים רוחניים וכי אם ינסה לחיות חיים כאלה, ישלוט בו החרבן. לפי"ז מבואר; שפרעה אמנם ראה כי רעה נגד פניהם, אולם ראייתו היתה ע"פ המבט הטבעי. אך הקב"ה נתן תורה לישראל עפ"י ההנהגה של למעלה מן הטבע והיינו; בחינת 'אוכלי מן'. רק כאשר חטאו בעגל וירדו למדרגת הטבע, חלה עליהם גזירת הרעה, עד כי גם כאשר מחל להם ה', היה צריך לפדות הרעה בדם המילה, שיש בה ענין של שבירת הטבע (עיין במהר"ל בתפא"י). דבר זה אנו רואים בחוש עד היום הזה, בכל אדם לפי מדרגתו. מי ששמירת שבת מהווה נסיון עבורו, יראה עפ"י הטבע ששמירת שבת תחריב את פרנסתו. אבל העומד בנסיון ובוטח בה', ימצא שהזמינו לו מן השמים מוצא. וכן מי שרוצה לבנות לעצמו בסיס רציני עפ"י הטבע, לא יוכל להיות בן תורה לעולם, כיון שתמיד יראה בחוש, שלימוד התורה יהרוס את בסוס פרנסתו. רק מי ששם נפשו בכפו ודבק בתורה, הקב"ה מסייעו ללמוד ולהתפרנס גם בלי הבסיס הטבעי. ('לקח טוב')

"כִּי כָּל אֹכֵל חָמֵץ וְנִכְרְתָה הַנֶּפֶשׁ הַהִוא מִיִּשְׂרָאֵל" (יב טו)
תמה ה'סבא מקלם' בספרו 'חכמה ומוסר' (ח"ב מאמר קיט): מה ראה השי"ת לכוון את השעה של הגאולה לזמן שבצקם עדין לא החמיץ? ותירץ עפ"י המשנה: 'כך היא דרכה של תורה, פת במלח תאכל' (פ"ו מ"ד). כונת המשנה לדעתו, אינה לצוות שבדוקא יש לחיות חיי צער, אלא להורות לנו את אופי החיים הנצרך ללימוד החכמה. והיינו; מה שאחז"ל במקום אחר; 'אין דברי תורה מתקיימין במי שמרפה עצמו עליהן, ולא באלו שלומדין מתוך עידון ומתוך אכילה ושתיה, אלא, במי שממית עצמו עליהן ומצער גופו תמיד ולא יתן שינת לעיניו, לעפעפיו תנומה' (רמב"ם 'יד החזקה' 'תלמוד תורה' פרק ג יב). אל יאמר אדם אזכה בכתרה של תורה מתוך עידון, אלא רק מתוך מיעוט דרך ארץ ותענוג. והענין, כי כל מרעין בישין נובעים מן התאוה. כדי לזכות בחכמה חייבם לכבוש את התאוה. גדול העונג של המתגבר על תאותו, הרבה יותר מזה הנכנע לה ומשיג אחד מאלף ממה שמבקש. כובש התאוה בשמחתו על מה שהשיג ובאי הרגשתו בחסרון כלשהו, הריהו מוקף בשמחה. ולעומתו, מי שתאותו מושלת עליו, הריהו בצער על מה שעדין חסר לו. צער זה מפיג את שמחתו ופוגע גם במה שכבר השיג. דהמע"ה נתן דעתו על כך בשוררו; "רַבִּים מַכְאוֹבִים לָרָשָׁע וְהַבּוֹטֵחַ בַּה' חֶסֶד יְסוֹבְבֶנּוּ" ('תהילים' לב י). מכאובי הרשע נובעים מדאגותיו על עתיד הכבוד שלו ועל המצב הגשמי הצפוי לו ועוד ממה שהוא חי חיים בלי שמחה. משא"כ; "הַבּוֹטֵחַ בַּה"' הוא מוכתר בכל מיני שמחות ממה שיש לו וממה שאין חסר לו כלום. נמצא ששמחתו גדולה מאד, שהרי הדברים שאינם חסרים לו היום רבים מאד. נמצא ששבירת התאוה היא דבר מוכרח לאדם באשר הוא אדם וכ"ש באשר הוא יהודי. ולכן כאשר הוציא ה' את בנ"י ממצרים, לימד אותם שלא יעלה על לבם, שהוציאם למען יצאו משעבוד לגאולה לחיות חיי עונג ונחת כדרך מלך ב"ו המוציא עבד משעבוד אדוניו, אלא הוציאם בזמן שלא הספיק בצקם להחמיץ להראות שראוי למעט בעונג הגוף. ומי שעושה כן, הריהו מאושר ובן חורין אמיתי, כדאיתא; 'אין לך בן חורין, אלא מי שהוא עוסק בתורה' ('אבות' פ"ו). מעתה יובן כי הרוצה להשיג הכל, ימעט תאותיו ויתגבר עליהם. ('לקח טוב')

"כָּל בֶּן נֵכָר לֹא יֹאכַל בּוֹ" (יב, מג) 
'כל בר ישראל דאשתמד' (תרגום) מה טעמו של דבר, שב'כל נדרי' מצרפים גם את העברינים לתפילות יוה"כ וכן בתענית אמרו חכמינו שיש לצרף גם את פושעי ישראל

"בא אל פרעה כי אני הכבדתי את לבו" 
משה היה תוהה ומתפלא: קשיות עורף כזו ועקביות עזה כזאת לפרעה?! מידות כאלה הרי ראויות לירא שמים, להיות "עז כנמר … לעשות רצון אבינו שבשמים" ? אלא אמר לו ה' : אני הוא זה שהכבדתי את לבו, ולא ממנו הן המידות הללו. (אדמו"ר רי"מ מגוסטינין) 

"לא ראו איש את אחיו ולא קמו איש מתחתיו"
החושך הגרוע ביותר הוא, כאשר איש אינו רוצה לראות את אחיו בצערו ולהושיט לו עזרה. ברם, התוצאה היא, שכאשר אדם מתעלם מדחקו של חברו אין הוא עצמו יכול למוש ממקומו "ולא קמו איש מתחתיו". (חידושי הרי"ם) 

"ואנחנו לא נדע מה נעבוד את ה' עד בואנו שמה" 
כל העבודות והמצוות שאנו עושים בעולם הזה, אין אנו יודעים אם כשרות וטהורות הן כל צורכן ואם עשויים הן באמת לשם שמים, "עד בואנו שמה" – עד אשר נבוא לעולם האמת ששם החשבון אמיתי ורק אז יתברר לנו מה היה טיב העבודה שלנו בעולם הזה. (חידושי הרי"ם) 

"דבר נא באזני העם וישאלו" 
אין נא אלא לשון בקשה (רש"י) , מדוע היה צריך כל כך לבקשם על כך? מניין החשש שלא ירצו לקחת כלי כסף וכלי זהב? אלא כיוון שהקב"ה ציוום על כך, הרי זו מצוה. ולגבי קיומה של מצוה מיד מופיע היצר הרע, והוא במזימותיו ובתחבלותיו כבר מוצא תואנה שלא לקיים אותה. לכן היה צורך להתחנן ולבקש מהם שישאלו כלי כסף וזהב. (פניני תורה) 

"ויאפו את הבצק… כי לא חמץ"
אמר ר' יהושע בן לוי לא עשו ישראל את העגל אלא ליתן פתחון פה לבעלי תשובה (עבודה זרה ד), לכאורה מנין לו שכל אותו הדור לא היה ראוי לאותו מעשה? והנה מובא בכתבי האר"י ז"ל, "שהנזהר ממשהו חמץ בפסח מובטח לו שלא יחטא כל השנה" , והואיל וכאן העיד עליהם הכתוב : "כי לא חמץ" - הרי שעל כרחם לא היו ראוים לחטא, אלא כדי להורות דרך לבעלי תשובה. (אדמו"ר ר' שלום מקאמינקא) 

"כשלחו כלה גרש יגרש אתכם"
כל מעשה ידידותי וטוב אינו הולך לאיבוד, משריש אהבה בלב. ואהבה מביאה לידי התקשרות. ולו היו ישראל יוצאים ממצרים בשל רצונו הטוב של פרעה, היה נשאר בלבם רגש של הכרת טובה וע"י זה - זיק של התקשרות וגעגועים טמירים לטובת מצרים. ולכן היה צורך שפרעה יגרש אותם - "כלה גרש יגרש" כדי לנתק את כל הקשרים הנפשיים למצריים ולמצרים. (אדמו"ר ר' יצחק זליג מורגנשטיין מסוקולוב) 

"ולכל בני ישראל לא יחרץ כלב לשונו".
בימים בהם ישב הגאון הגדול בעל ה"בית הלוי" מבריסק על כס הרבנות בעיר בריסק פרצה באחד הימים מחלוקת קשה בתוך הציבור כאשר כל צד משמיץ ומגדף אץ הצד שכנגדו וכל העיר הייתה כמרקחה. פנה הרב אל כמה מבעלי הבתים שבעיר שהשפעתם הייתה רבה על הציבור וביקש מהם להתערב במחלוקת ולהחזיר את השלום לעיר.
אך הללו טענו שאין ברצונם להתערב בריב לא להם שהרי כבר אמרו חז"ל "המתעבר על ריב לא לו כמושך באוזני כלב עובר" ועל כן הם מעדיפים להשאר ניטראליים. אמר להם הרב בהקפדה רבה: בדרך "ניטראלית" זו כבר נהגו הכלבים בארץ מצרים!!! שהרי אמרו חז"ל במסכת בבא קמא (ס:) "כלבים בוכים - מלאך המוות בא לעיר. כלבים שוחקים - אליהו הנביא בא לעיר". ומכיון שבמצרים באותה השעה שהו גם מלאך המוות שבא להכות את הבכורות וגם אליהו שבא לגאול את ישראל, לא ידעו הכלבים מה לעשות, לבכות או לצחוק?! ולפיכך "ולכל בני ישראל לא יחרץ כלב לשונו" - החליטו הכלבים לשתוק ולהשאר ניטראליים!!!
לא תמיד עמידה מן הצד היא הדבר החכם באותה נקודת זמן. פעמים והאדם דווקא צריך להתערב אף שהמריבה לא נוגעת לו ישירות. אם רואה שיש סכסוך בין בן או בת הזוג לבן משפחה אחר או בין אדם להוריו או אפילו בין אדם לחברו ובכוחו להשפיע על הצדדים, חובה עליו להתערב ולהשכין שלום בין איש לאשתו ובין אדם לחברו ובכך יקרב את הגאולה.

"ולכל בני ישראל לא יחרץ כלב לשונו".
מדוע שכרם של הצפרדעים שהקריבו עצמם למען ה' ונכנסו לתוך התנורים זכו להשאר לאחר סיום מכת הצפרדע בחיים ביאור, ואילו הכלבים שרק שתקו ולא עשו משהו אקטיבי זכו "וכל טרפה בשדה, לכלב תשלכון אותו"?! 
אלא שמכאן לומדים שפעמים רבות השתיקה יותר קשה לאדם מאשר לעשות מעשה של קידוש ה'. ואל זה אמרו חז"ל "תולה ארץ על בלימה - זה הבולם פיו בשעת מריבה" וזכותו רבה עד למאוד.

פרשת בשלח  

יְהִי בְּשַׁלַּח פַּרְעֹה אֶת הָעָם וְלֹא נָחָם אֱלֹקִים דֶּרֶךְ אֶרֶץ פְּלִשְׁתִּים כִּי קָרוֹב הוּא" ('שמות' יג יז)
במדרש; 'זש"ה: "חֲכַם לֵבָב וְאַמִּיץ כֹּחַ מִי הִקְשָׁה אֵלָיו וַיִּשְׁלָם" ('איוב' ט ד). "חֲכַם לֵבָב" זה הקב"ה, שנאמר: "עִמּוֹ חָכְמָה וּגְבוּרָה" ('איוב' יב יג). "מִי הִקְשָׁה אֵלָיו וַיִּשְׁלָם"? דור המבול נתקשו כנגדו ושטפן במים. דור הפלגה נתקשו כנגדו, הפיצם בכל העולם. אנשי סדום נתקשו כנגדו, מה היה סופן?! "וַה' הִמְטִיר עַל סְדֹם" ('בראשית' יט כד). פרעה אמר: "מִי ה'"? ('שמות' ה ב). והקב"ה אמר לו: "שַׁלַּח אֶת עַמִּי" ('שמות' ה א) ואף הוא נתקשה, שנאמר: "וַיְהִי כִּי הִקְשָׁה פַרְעֹה לְשַׁלְּחֵנוּ" ('שמות' יג טו) כיון שבאת מכת הבכורות עליו, מיד שלחן, לכך נאמר; "וַיְהִי בְּשַׁלַּח פַּרְעֹה'. ('תנחומא' 'בשלח') ללמד; שההתעצמות לאדם נגד מלכו של עולם, היא חרפה וכלימה, שלא די לו שבטלה מחשבתו, אלא שאף הוא עובר ובטל מן העולם. אלא, יתרחק האדם ממדות הרעות האלו בתכלית הריחוק. וילך בדרכי אבותינו הקדושים, שהלכו במדות טובות וישרות וזכו לבניהם אחריהם. וזכרונם עומד לעולם. ('קיץ המזבח')
 
עצה לתשובה
אל יסתפק בקבלות, אלא ישנה סביבתו ומצבו, לשרוף את הגשר מאחוריו. לפעמים, מוצאים שהדרך הנראית קרובה באמת מרוחקת יותר מהמטרה. וצריך לבחור דוקא, בדרך הנראית ארוכה. כתוב ביציאת מצרים: "וְלֹא נָחָם אֱלֹקִים דֶּרֶךְ אֶרֶץ פְּלִשְׁתִּים כִּי קָרוֹב הוּא". התורה מלמדת אותנו, שכדאי שנבחר בדרך רחוקה ואפילו ללכת דרך ימים ומדבריות, רק כדי לנתק מאחורינו את הגשר, בו נוכל לחזור אל החטא. כדאי שנקבל על עצמנו עבודה רבה ועמל כבד, של עקירה מהמצב והסביבה הישנים, רק למען נחסום בפני עצמנו הדרך אל החטא ואל סביבתו. אולם ביציאת מצרים מצאנו; שעדין לא נצלו לגמרי, כי הרי פרעה רדף אחריהם והשיגם. והענין הוא; שביציאת מצרים, עדין נשארה אחיזה ליצר הרע, שהרי אמרו לפרעה כי הולכים רק; "דֶּרֶךְ שְׁלֹשֶׁת יָמִים" ('שמות' ח כג) כדי להקטין את הנסיון. דבר זה עצמו, עלול לגרום קשיים מצד אחר; שהרי גילו, שלא היה בידם להתקיף את היצר ולהכניעו באופן ישיר ועל כן, רדף היצר אחריהם ונצלו על ידי שקפץ נחשון לתוך הים ואז נקרע הים. כן הוא תמיד, כשעושים דיעבד במסירות נפש, אז נקרע הים וגוברים על היצר הרע לגמרי בענין זה. זו היא העצה הברורה היחידה, למי שלא ירצה להטעות את עצמו. ('מכתב מאליהו' ג)
 
"מַה תִּצְעַק אֵלָי דַּבֵּר אֶל בְּנֵי יִשְׂרָאֵל" ('שמות' יד טו)
מסופר על הרבי מקוצק זצ"ל, שפעם בא אליו ר' יעקב דוד, שהיה מתלמידי הרה"ק ר' שלמה ליב מלינטשנא. אמר לו הרבי מקוצק לר' יעקב דוד: "אני מאד אוהב את רבך, ר' שלמה ליב, אבל מה הוא צועק תמיד לקב"ה שיביא את המשיח. ולמה אינו צועק לישראל, שיחזרו בתשובה? הלא זהו מה שאמר הקב"ה למשה רבנו: "מַה תִּצְעַק אֵלָי?! דַּבֵּר אֶל בְּנֵי יִשְׂרָאֵל".
 
"אָשִׁירָה לַה' כִּי גָאֹה גָּאָה סוּס וְרֹכְבוֹ רָמָה בַיָּם" ('שמות' טו א)
נראה לפרש; "כִּי גָאֹה גָּאָה", הכונה על פרעה. כי מובא במפרשים, שלפעמים הקב"ה מגביה ומרומם על גפי קרת, למי שרוצה לפרוע ממנו ואח"כ מורידו מטה מטה, ממקום גבוה לבור עמוק, כדי שירגיש ביותר את יד ה'. לכן הגביה את פרעה, עד שעשה את עצמו לאלוה ומשל ורדה בבני יעקב, כאילו הוא מאחד הגדולים אשר בארץ. ולבסוף הורידו בלב ים ואבד שמו וזכרו מעל פני תבל. וזהו שאמר הכתוב: "אָשִׁירָה לַה' כִּי גָאֹה גָּאָה". עלי להודות לה', שהגביה את פרעה מאד, כדי להורידו לשאול תחתית, עד שנתקים בו; "סוּס וְרֹכְבוֹ רָמָה בַיָּם". ('תורת מהרי"ץ')
 
"זֶה אֵלִי וְאַנְוֵהוּ" ('שמות' טו ב)
'התנאה לפניו במצוות; עשה לפניו, סוכה נאה ולולב נאה ושופר נאה וציצית נאה' ('שבת' קלג)
'התנאה לפניו במצוות', משמע; שעיקר היופי בהידור המצוות, צריך להיות מתוך כונה טהורה להתנאות לפניו יתברך. ולא כדי להתפאר בפני בני אדם, ב'לולב נאה', שרכש לעצמו. ובזה יתישב לשון חז"ל, שבתחילה אמרו; 'התנאה לפניו במצוות', משמע; שהאדם יעשה את עצמו נאה לפני ה', בקיום מצוותיו. ואולם בהמשך מפרטים חז"ל כיצד יעשה זאת; 'עשה לפניו; סוכה נאה ולולב נאה..'. אך הדבר דומה לתכשיט נאה, שמתי יתגלה מלוא יופיו וזוהרו? רק כאשר נלביש אותו, על יפה מראה ויפה תואר. אזי ישתלב היטב יופי התכשיט עם יופי האדם, או האשה הלובשת אותו. כך גם עשיית; 'סוכה נאה וציצית נאה' אין בהם מצד עצמם מעלה, אלא אם האדם העושה אותם אכן מתכוון להתנאות בהם לפני הקב"ה. כלומר; יש לו כונה טובה ושמחה עצומה, בעת קיום מצוותיו של ה', עד ששמחה זו, גורמת לו להשיג לעצמו חפצי מצוה נאים למראה. א"כ, אותה הסוכה יכולה להיות נאה יותר ונאה פחות, תלוי בבעל הסוכה היושב בה, אם יודע כיצד עליו לשמוח ומה לכוון בקיום מצוה זו, או אז, סוכתו נאה ויפה היא לפני השי"ת. ('בן יהוידע' 'נזיר' ב)
 
אשה וסוסה מה הקשר?
שלמה המלך אומר: "לְסֻסָתִי בְּרִכְבֵי פַרְעֹה דִּמִּיתִיךְ רַעְיָתִי" ('שיה"ש' א ט). והוא פליאה נשגבה; היאך כינה את הרעיה לסוס. ומה הביאור בזה? ביאר זאת מרן רבנו יוסף חיים זצ"ל; ע"פ הפסוק בפרשתנו: "וַתַּעַן לָהֶם מִרְיָם שִׁירוּ לַה' כִּי גָאֹה גָּאָה סוּס וְרֹכְבוֹ רָמָה בַיָּם" ('שמות' טו כא). כי הנשים שיצאו ממצרים אמרו: "ניחא, בעלינו הגברים, שמחים הם שיצאו ממצרים, שהרי פניהם מועדות לקבל את התורה בסיני, אבל אנו הנשים פטורות ממצות תלמוד תורה ועוד מצוות, א"כ; "וּלְשִׂמְחָה מַה זֹּה עֹשָׂה"?" ('קהלת' ב ב) וע"ז השיבתם מרים הנביאה: "הרי אתן משמשות ומסייעות לבעליכן בלימוד התוה"ק ובעבודת ה'. א"כ בודאי שיש לכם חלק בלתי נפרד מכל חלקם של הבעלים בעמלם בתורה ושכרכם עצום כשכרם. והנה, עיניכן הרואות את סוסי רוכבי מצרים שטבעו בים שהרי, מובן שה' הטביע את בעלי הסוס, כיון שרצו לרדוף אחרי בנ"י, אבל הסוס הזה, במה חטא? אלא, כיון שסייע בעבירה נגד ישראל, גם הוא נתפס כאדונו המצרי. א"כ, ראוי לכן לשמוח בשמחה רבה יחד עם אישיכם ומיד פצחו כולן בשירה להשי"ת. וזהו שאמר הכתוב: "לְסֻסָתִי בְּרִכְבֵי פַרְעֹה דִּמִּיתִיךְ רַעְיָתִי", היינו; כמו שהתנקם השי"ת מהסוס של המצרי, אע"פ שאין בו דעה, מכיון שסייע בידי עוברי עברה. א"כ, זו אשת הבן תורה ועובד ה', מה גדול שכרה, שהרי; 'מרובה מדה טובה ממדת פורענות, פי חמש מאות' ('ילקו"ש' 'ויקרא' תעה)
 
זיווג משמים
מעשה היה באדמו"ר מאוסטרובצא זצ"ל, שאמר לתלמידו: "הנה תראה, כשקונים דג ופותחים את כרסו, מגלים הרבה דגים קטנים שהוא בלע וכולם עם הראש לכיון הפנים והזנב לכיון החוץ. והנה הדבר מפליא מאד; כי הרי כשהדג רץ אחר הדגים האחרים, הרי שהזנב של הדגים שרץ אחריהם, הוא לכיון פיו. וא"כ, כשהיה בולע אותו, היה צריך לראות שהזנב לכיון הפנים והראש לכיון החוץ? אלא ביאור הענין הוא; שאילו היה הדג מנסה לתפוס את אותו דג שהוא רץ אחריו, היה פיו נקרע מחמת זנבו וסנפיריו של הדג שלפניו. ומרחמים עליו מן השמים, שיכנסו לפיו דגים אחרים שנוסעים בכיון ההפוך. ועל ידי כך, הוא שבע. הרי תראה, שאפשר לרוץ לכיון אחד, אבל הפרנסה מגיעה מכיון אחר לגמרי. הכל לפי השגחתו יתברך. וכמו שההשגחה אצל הדגים שלא יסתכנו, כן הוא אצל האדם. הקב"ה מרחם עליו, שלא יגיע לו פרנסה שינזק בה, אלא רק פרנסה המיועדת לו והטובה עבורו. וכן הדבר גם במציאת בן, או בת זוג שגם עליה אמרו חז"ל; 'וקשין לזווגן, כקריעת ים סוף' ('סוטה' ב). פעמים רבות, הם ממוקמים מרוחקים. ומרוחקים האחד מהשני, גם בתכונותיהם, בטבעם, ברקעם, בהרגליהם. מי היה מעלה על דעתו שידוך שכזה?! והנה, זה זיווג מן השמים, כמשמעו, כקריעת ים סוף". (שהנס של קריעת ים סוף הגיע מהמקור שבכלל לא חשבו על כיון כזה, שהים יקרע..)
 
"וְהוּא כְּזֶרַע גַּד לָבָן וְטַעְמוֹ כְּצַפִּיחִת בִּדְבָשׁ" ('שמות' טז לא)
מסופר על ה'חפץ חיים' זצ"ל, שאמר פעם בליל שבת, בנוכחות צבור רב שהתקבץ לתוך חדרו: "חכמינו ז"ל אומרים; שכל אדם היה יכול לטעום במן, טעם כל מאכל שחפץ בו, כפי שכיון בשעת אכילתו. ומה אם לא חשב כלל ולא כיון בשום טעם שבעולם, איזה טעם היה אז למן"? שאל ה'חפץ חיים' והשיב מיד: "בהעדר מחשבה, אין כל טעם. שכן, מן הוא דבר רוחני. וכל דבר רוחני, אין לו מקום ללא מחשבה". והמשיך ה'חפץ חיים' במתק לשונו, תוך שהוא מנשק קצות אצבעותיו, להמחשה: "ומה יכול להיות יותר טעים, מאשר קטע גמרא? זה כ"כ מתוק וערב ואעפ"כ, בהעדר מחשבה הדברים אין להם טעם כלל. כך יהיה לעתיד לבוא; כשנזכה לביאת המשיח במהרה בימינו, מי שחשב על משיח וציפה לבואו, יטעם טעם משיח כשיבוא. ומי שלא ציפה לבואו, לא ירגיש שום טעם כשיבוא" ('משולחן גבוה')
 
"וְיָצָא הָעָם וְלָקְטוּ דְּבַר יוֹם בְּיוֹמוֹ" ('שמות' טז ד)
יש להסביר את הכתוב בדרך רמז; כי הנה, שס"ה ימים שבשנה, הם כנגד שס"ה מצוות לא תעשה שבתורה ורמ"ח אברים שבאדם, הם כנגד רמ"ח מצוות עשה שבתורה. ומבואר במדרשים ובספה"ק; שכל יום, צועק ותובע מהאדם, שיקיים מצוות ומעשים טובים. וגם המצוות עצמן, מבקשות ומתחננות ממנו, שיקיים אותן. אמנם, טרדת החיים ועמל הפרנסה, מונעת מהאדם לשמוע בקול דבריהם של הימים והמצוות. אבל ישראל שבאותו הדור של אוכלי המן, בלי שום טרדת הזמן והפרנסה, יכלו לשמוע את קול הימים והמצוות עצמן. וזהו שאמר הכתוב: "וְלָקְטוּ דְּבַר יוֹם בְּיוֹמוֹ" שילקטו ויקבלו לשמוע: "דְּבַר יוֹם בְּיוֹמוֹ" את דברי היום מה שהיום מתחנן; לקיים את מצוות ה' מידי יום ביומו. ('תורת מהרי"ץ')

"וַחֲמֻשִׁים עָלוּ בְנֵי יִשְׂרָאֵל מֵאֶרֶץ מִצְרָיִם. וַיִּקַּח משֶׁה אֶת עַצְמוֹת יוֹסֵף עִמּוֹ" (יג יח יט)
בנ"י עסקו בביזת מצרים וצבירת זהב ואילו משה עסק במצוות. לפיכך, הרי זה "עִמּוֹ". לפי שמצוה אדם לוקח עמו ואילו כסף וזהב אין אדם לוקח עמו, אלא הם נשארים כאן; "לֹא יֵרֵד אַחֲרָיו כְּבוֹדוֹ" ('תהילים' מט). ('כלי יקר')

"חֲכַם לֵב יִקַּח מִצְוֹת" (משלי י ח) - זה משה.
בשעה שכל ישראל עסקו בביזה עסק הוא בעצמות יוסף'. (ילקוט) אמנם הביזה אף היא היתה מצוה, אך היתה זו מצוה שהביאה גם תועלת אישית. חכמתו של משה היתה בזה, שהעדיף ליטול לעצמו מצוה שאין בה תועלת אישית, שכן מצוה כזו עומדת על מדרגה גבוהה יותר. לפיכך נאמר; "וַיִּקַּח", כי אין קיחה אלא לשון הגבהה. הוא הגביה את עצמו בזה שעסק במצוה זו של עצמות יוסף. (הגה"ק בעל' אבני נזר' מסוכטשוב זצ"ל)

רש"י: 'אחד מחמשה יצאו ממצרים וארבעה חלקים (רשעים שבישראל, שסירבו לצאת ממצרים) מתו בשלושת ימי אפילה'.
שואל ה'חתם סופר': הרי דתן ואבירם היו רשעים מתחילתם ועד סופם ומדוע לא מתו בשלשת ימי האפילה במצרים? מתרץ ה'חתם סופר': הקב"ה זימן את הרשעים הללו לפני משה רבנו בתחילת גידולו והם הלשינו עליו והוא ברח מבית פרעה ונתלש ממצרים כששים שנה ואז נתגדל ונתקדש ונתחכם עד שהיה ראוי להיות גואל צדק ישראל. והרי זה כדרך שהקב"ה מזמן דרקון (נחש) שמכיש לה לאילה בבית הרחם שלה ומסייע לה בזה לילד בנקל ('ב"ב' טז:). כך זימן דרקונים הללו. ואע"פ שלרשעות נתכונו, מכל מקום לא רצה להמיתם עד שיראו גאולת ישראל ע"י משה רבנו ע"ה והמתין להם עד שלבסוף נטלו את שלהם (קבלו את מלוא ענשם) ונבלעו באדמה במדבר.

"וּפַרְעֹה הִקְרִיב... וְהִנֵּה מִצְרַיִם נֹסֵעַ אַחֲרֵיהֶם... וַיִּצְעֲקוּ בְנֵי יִשְׂרָאֵל אֶל ה"' (יד י) 
משראו בנ"י כח עצום כזה של מסירות נפש מצד הטומאה, כאשר פרעה מחרף את נפשו ("וּפַרְעֹה הִקְרִיב ראשונה) ומפזר את ממונו ("אֲחַלֵּק שָׁלָל"), צעקו אל השי"ת ובקשו, כי יהיה גם להם כחות של מסירות נפש, למען יוכלו לעמוד נגד מסירות נפשו של פרעה. השיב להם השי"ת: "מַה תִּצְעַק...וְיִסָּעוּ" ('שמות' יד) יוכיחו נא את מסירת נפשם ע"י נסיעה לתוך הים וממילא יתגברו על המצרים. ('קדושת לוי')

"ה' יִלָּחֵם לָכֶם וְאַתֶּם תַּחֲרִשׁוּן" (יד יד)
לא היה עליהם לעשות שום מצוה, כמו בשעת יציאת מצרים שהיו צריכים להקריב קרבן פסח כי אם להחריש ולדום. כי במקום שיש מסירות נפש למען השי"ת, שם אין עוד צורך במאומה. הכח הזה והזכות הזאת, גדולים הם מכל המעשים והפעולות. ('אבני נזר')

"תביאמו ותטעמו בהר נחלתך"
הה"ק רבי חיים מצאנז זצ"ל אמר: "מה טעם נבנה ביהמ"ק על הר המוריה ולא על הר סיני, שעליו נתנה התורה ומצוותיה? לפי שעל הר המוריה הושיט אדם מישראל את צוארו לשחיטה למען כבוד השי"ת ואין לך דבר גדול מזה".

"וַיָּבֹאוּ בְנֵי יִשְׂרָאֵל בְּתוֹךְ הַיָּם בַּיַּבָּשָׁה וְהַמַּיִם לָהֶם חוֹמָה מִימִינָם וּמִשְּׂמֹאלָם" (יד כב)
והנה בפס' כט כתיב: "וּבְנֵי יִשְׂרָאֵל הָלְכוּ בַיַּבָּשָׁה בְּתוֹךְ הַיָּם וְהַמַּיִם לָהֶם חֹמָה מִימִינָם וּמִשְּׂמֹאלָם". ויש לבאר; אמאי שינו בלשון, דמקודם כתיב ד"הָלְכוּ" בנ"י "בְּתוֹךְ הַיָּם בַּיַּבָּשָׁה". ואחרי זה כתיב ד"הָלְכוּ בַיַּבָּשָׁה בְּתוֹךְ הַיָּם". מקודם "יַּבָּשָׁה" ואח"כ "בְּתוֹךְ הַיָּם"? ועוד יש לדקדק; למה כתיב שני פעמים על בנ"י דהלכו בים וגם כפל הלשון ד"הַמַּיִם לָהֶם חוֹמָה מִימִינָם וּמִשְּׂמֹאלָם"? גם יש לדקדק מדוע כתיב בפס' כט "חֹמָה" חסר ו'? ודרשו חז"ל; "חֹמָה" כתיב, דנתמלא עליהם חימה. אבל הכל יבוא על נכון; דהנה בבנ"י היו שתי כתות; אנשים צדיקים המאמינים בה' ובעלי בטחון והם הלכו תיכף לים, עד כי באו מים עד נפש. וכדאיתא במדרש; דקפץ נחשון בן עמינדב ואחריו כל שבט יהודה. והנה איתא במדרש דהיה קטרוג, מה נשתנו אלו מאלו; 'הללו עובדי ע"ז והללו עובדי ע"ז'? והשיב השי"ת זכות האמונה והבטחון כדאי להם. א"כ, לפי זה גבי בנ"י דהלכו "בְּתוֹךְ הַיָּם" מקודם בהאמונה והבטחון כתיב אצלם; "וַיָּבֹאוּ בְנֵי יִשְׂרָאֵל בְּתוֹךְ הַיָּם" ואחרי זה היה ה"יַּבָּשָׁה". ושפיר היה "הַמַּיִם לָהֶם חוֹמָה, כחומה. אבל כת השניה דלא היו מאמינים כ"כ, עד שראו בעיניהם ה"יַּבָּשָׁה", לכן כתיב עליהם ש"הָלְכוּ בַיַּבָּשָׁה בְּתוֹךְ הַיָּם". מקודם יבשה, לכן היה "הַמַּיִם לָהֶם חֹמָה" ר"ל, הקטרוג 'מה נשתנו אלו מאלו' כנז"ל. 

"אָשִׁירָה לַּה' כִּי גָאֹה גָּאָה סוּס וְרֹכְבוֹ רָמָה בַיָּם" (טו א)
אם הרוכב חטא, הסוסים במה חטאו? למדנו מכאן; כי לא רק על המצרים הרשעים והמזיקים לעם ישראל לקבל את ענשם, אלא גם רכבם וכלי נשקם צריכים להענש. זהו העונש המגיע לרשעים, שאפילו סוסיהם מקבלים עונש (ועיין 'סנהדרין' נד במשנה שם שכתבה: 'אם אדם חטא, בהמה מה חטאה? אלא לפי שבאה לאדם תקלה על ידה' . ופירש"י: 'תקלה, מכשול עוון'. ועיין בגמ' שם) (דברי מרדכי לרה"ג מרדכי אליהו זצ"ל)

"זֶה קֵלִי וְאַנְוֵהוּ אֱלֹקֵי אָבִי וַאֲרֹמֲמֶנְהוּ" (טו ב)
הרבי ר' מאיר'ל מפרימישלאן זצ"ל הי' אומר: "זֶה קֵלִי", אם אדם עמל בעצמו כדי להגיע לידי הכרת השי"ת "וְאַנְוֵהוּ" הרי זה נאה ויאה. אבל אם "אֱלֹקֵי אָבִי", כאשר אדם סומך על יחוסו ואומר: "אב גדול לי", אזי "וַאֲרֹמֲמֶנְהוּ", הרי זה סימן של גאוה, של התרוממות בעיני עצמו...
"וְאַנְוֵהוּ" כלומר; אעשה את עצמי נוה בשבילו. אטהר ואקדש את עצמי, למען יהא גופי ראוי להשראת השכינה. (הרב ר' שמשון רפאל הירש זצ"ל)
אונקלוס תרגם: 'דין אלקי ואבני ליה מקדש'. והקשה מו"ר הגר"א מישקובסקי זצ"ל; "מה ראו בנ"י לקבל על עצמם דוקא עכשיו את בנין ביהמ"ק"? וביאר; ש"כלל גדול בעבודת ה' הוא למצוא מיד בשעת ההתעוררות, דרכים לשמר את ההתעוררות בקרבו. ולא, יש לחוש שהזמן שעובר ישכיח את רגעי ההתעלות. גם בנ"י בשעת קריעת ים סוף חפצו שההתעלות הנפלאה לה זכו כמ"ש; 'ראתה שפחה על הים מה שלא ראה יחזקאל בן בוזי' תמשיך להאיר את דרכם גם בעתיד. לכן באותה השעה קבלו על עצמם לבנות בעתיד ביהמ"ק, שבו ג"כ תהיה הנהגה גלויה של הבורא ית"ש ומשם ישאבו רוח הקדש". ('לקח טוב')

"תִּפֹּל עֲלֵיהֶם אֵימָתָה וָפַחַד" (טו טז)
לכאורה כבר נאמר למעלה בפסוק זה (טו יד): "שָׁמְעוּ עַמִּים יִרְגָּזוּן חִיל אָחַז ישְׁבֵי פְּלָשֶׁת". האומות כבר נבהלו ונמוגו. א"כ מדוע היה צריך משה רבנו לבקש עוד: "תִּפֹּל עֲלֵיהֶם אֵימָתָה וָפַחַד"? נאמר ביתרו: "וַיִּשְׁמַע יִתְרוֹ" ('שמות' יח א). 'מה שמועה שמע ובא? קריעת ים סוף ומלחמת עמלק' (רש"י). יש הזוכים כיתרו, שבשעה שהם שומעים את גדולת ה' הם מתקרבים ומאמינים בהשי"ת. אך יש ששומעים, רוגזים ואף נבהלים. אך למעשה אין זה משפיע עליהם כלל. לכך היה צריך משה להתפלל, שגם אותם שלשעה נבהלו ורגזו; "תִּפֹּל עֲלֵיהֶם אֵימָתָה וָפַחַד".

"וַתִּקַּח מִרְיָם הַנְּבִיאָה אֲחוֹת אַהֲרֹן אֶת הַתֹּף בְּיָדָהּ וַתֵּצֶאןָ כָל הַנָּשִׁים אַחֲרֶיהָ בְּתֻפִּים וּבִמְחֹלֹת" (טו כ)
שאלה: האם מותר למקהלת בנות לשיר שירי קדש בפני הקהל? תשובה: בנות כיתה ו' אינן רשאיות לשיר בנוכחות גברים שירי קדש, הן רשאיות לשיר רק בפני הבנות ובפני האמהות. כך מצאנו אצל מרים הנביאה, שלקחה תופים להרעיש בהם, כדי שלא ישמעו הגברים את שירת הנשים.

"וַיָּבֹאוּ אֵילִמָה וְשָׁם שְׁתֵּים עֶשְׂרֵה עֵינֹת מַיִם" (טו כז)
לאילים באו ממרה, מקום שם לא יכלו לשתות מים "כִּי מָרִים הֵם" ('שמות' טו כג) ובעוד כברת ארץ היה כבר מים לרוב, עד כי מצאו לנכון לנוח באילים כמה ימים בשביל המים, מה שלא עשו כן במרה. ועי' ב'אבן עזרא' כאן, שבמרה ישבו יום א' ובאילים התעכבו כ' יום. האדם הוא קצר ראות ובשביל זה הוא מתלונן תמיד ומלא טענות ותרעומות. כי לו ידעו בעמדם במרה, כי יש מוצא למים באילים הסמוכה, לא היו מלינים על משה "לֵּאמֹר מַה נִּשְׁתֶּה" ('שמות' טו כד) כי הלא יכולים היו ללכת עוד מעט עד הגיעם אל יבלי מים של מעינות אילים. אבל אין איש יודע מה לפנים ומה לאחור ומכאן התלונות. ('חפץ חיים' על התורה)

"וַיְהִי בְּשַׁלַּח פַּרְעֹה אֶת הָעָם וְלֹא נָחָם" (יג יז)
כשיצאו ישראל ממצרים, חשב הקב``ה מחשבות בעצה, אם להוליכם דרך המדבר, או דרך ארץ פלישתים. והספק היה שקול. הצד החיובי שבדרך פלשתים הוא; כי אם יוליכם דרך ארץ מיושבת יהיה להם מה לאכול, אבל מאידך גיסא הסכנה גדולה לבל יטמעו בין הפלשתים, כי הלא ממ``ט שערי טומאה יצאו ולטומאה ילכו ומי זה יערוב שלא יתערבו ביניהם ושיאבו ללכת להר סיני לקבל התורה? והחיוב והשלילה שבדרך המדבר היא; כי טומאה אין שם `מה מדבר טהור` אין שם גילולי עכו``ם ועובדיהם, אבל לעומת זה, הלא במדבר ארץ לא זרועה ובארץ ערבה ושוחה, מאין ימצא להם לחם ובשר? עד שלבסוף החליט הקב``ה, שיותר טוב לפניו להוליכם דרך המדבר הטהור ולא לנחותם דרך ארץ פלשתים הטמאה, כי יש סכנה פן יבולע להם מטומאת הפלשתים אחרי אשר נצולו מלהשתקע בנ` שערי טומאת מצרים. ומעכשיו השאלה היא, מהיכן יתפרנסו? אמר הקב``ה; אתן להם מן במדבר, לחם מן השמים, דרך נס ובלבד שלא ירדו שוב מטומאה לטומאה. ומכאן תשובה לכל אלה המוכרים את עצמם לעבודה שהיא זרה לדת ישראל ולתורתו בשביל פרנסה. ואם לששים רבוא אפשר היה להוריד לחם מן השמים, לחם אבירים, עאכו``כ שגם לחם יוכל לתת לכל מי שישמור מצוותיו חוקותיו ותורותיו ובלבד שלא ילך אחרי ההבל. (`חפץ חיים` על התורה)

"ולא נחם אלהים דרך ארץ פלשתים, כי קרוב הוא, כי אמר אלהים: פן ינחם העם בראותם מלחמה ושבו מצרימה"
שואלים, והרי יכול היה הקב"ה להוליכם בדרך קרובה, ואם הייתה מוכרזת עליהם מלחמה, היה הקב"ה עושה נס ומכניע את הפלשתים בפניהם, ומדוע הוליכם בדרך הרחוקה? אלא,משעה שיצאו ממצרים ונעשו עם, ביקש הקב"ה לחנך את בני ישראל ולהורות להם, שאין דרכו של עם בן חורין לסמוך על נסים. ופירוש אחר: ביקש הקב"ה ללמד את בני ישראל, שכדי להגיע לארץ זבת חלב ודבש, צריכים להיות מוכנים ללכת בדרך ארוכה וקשה. כיוון מחשבה אחר נותן ה"חפץ חיים": מן ההגיון, שהיה הקב"ה מוליכם דווקא כן דרך ארץ פלשתים בה יש אוכל, שתיה ובגדים. אלא, שחשש שתוך כדי המעבר בפלשתים, ייחשפו ישראל לתרבות הקלוקלת שבה ויחזרו למ"ט שערי טומאה. לפיכך הוליכם דרך המדבר, הנקי מטומאות העמים. ובהשאלה לאחינו שבגולה – מוטב לו ליהודי החפץ-חיים ללכת למדבר בארץ לא זרועה (מדינת ישראל, חרף הקשיים שבה), מאשר לחפש פרנסה בארץ בה יש סכנת טמיעה והתבוללות. ("תורת עם", הרב מנחם הכהן, הוצאת מודן).

"ויאמר ה' אל משה: מה תצעק אלי..."
אמר הקב"ה למשה: עת לקצר ועת להאריך. בניי שרויים בצער, הים סוגר והאויב רודף אחריהם – ואתה עומד ומרבה בצעקה-תפילה? דבר אל בני ישראל ויסעו ! (שמות רבה כא, ח).
רבי שמשון רפאל הירש פרש, שהיה משה סבור שה' ישמיד את מצרים בלי שהעם יצטרך לנקוף אצבע. לכן, בשעה שהרגיע את ישראל באומרו: "אל תיראו", צעק במקביל אל ה' לעזרה. אך ה' השיבו: "מה תצעק אלי – דבר אל בני ישראל ויסעו", כלומר, הצעד הראשון צריך להיות שלהם, שיוכיחו ביטחונם בה' ע"י מעשה, ואז יהיה בסדר. והבעל-שם-טוב פירש: המבקש לברוח מייסורים דומה לאישה שכאשר אוחזים אותה צירי לידה, היא נודדת ממקום למקום כדי לברוח מהצירים. מרוב כאבים, אין היא מבינה שהצירים לא יעזבו אותה עד שתלד. בני ישראל, רק כאשר ראו את מצרים רודפים אחריהם, הבינו שאין דרך לברוח מהם, אלא רק ב"ויצעקו אל ה'". כך נולדה גאולתם. וב"תורת עם" (שם) מביא עוד: "ויצעקו אל ה'", - בהיות בני ישראל במצרים הם "זעקו", "נאנקו", "נאנחו", אבל לא "צעקו". רק עתה, משהפכו לעם ונהיו בני חורין, הרגישו שיש להם גם את זכות הצעקה. "ויצעקו". ורבי מנחם מנדל מקוצ'ק כדרכו: ישראל צועקים אל הקב"ה שישלח לנו את המשיח. וכי הקב"ה מעכב בואו? אלא, "דבר אל בני ישראל ויסעו" – אם ישראל באמת ירצו במשיח, הוא יבוא עוד היום.

"ה' ילחם לכם, ואתם תחרישון"
התורה מספרת לנו, שבני ישראל יצאו ממצרים חמושים. מתבקשת השאלה, מדוע אם כן, שעה שעמדו על שפת ים-סוף, ומצרים מתקרבים מאחור, לא ציווה ה' אותם להילחם במצרים ולסייע שינצחו בדרך הטבע? אלא, כתב ה"חתם סופר", שמדרך המוסר אין זה יפה שישראל עצמם, שהתגוררו במצרים, ייצאו נגדם בחרב. לכן ציווה הקב"ה: 'לא תתעב מצרי כי גר היית בארצו' וכן 'בור ששתית ממנו אל תזרוק בו אבן'. לכן ציווה ה' שישראל יילכו בתום הים שייהפך ליבשה, ולא יילחמו בעצמם במצרים.
וכדרכם של חז"ל, יש המשליכים מפסוק זה למוסר השכל לחיים. רבי יצחק מאיר, ה"חידושי  הרי"ם" מגור אמר: "ה' יילחם לכם" – אם "ואתם תחרישון" ופירש: אם תקבלו את ייסורי הגאולה בשתיקה ובאהבה. והוסיף, "ה' יילחם לכם"  - נגד יצר הרע, אם לא תדברו לשון הרע ורכילות. האדמו"ר מפרמישלאן, רבי מאיר, אמר: 'ה' יילחם לכם' – מלשון לחם. יתן לכם לחם לאכול, אם 'ואתם תחרישון' – אם תחרשו ותוציאו לחם מן הארץ. תעבדו למחייתכם.

"וברוח אפיך נערמו מים"
במסכת פסחים (קיח, א) נכתב: "קשים מזונותיו של אדם כקריעת ים סוף". בזו נאמר "וברוח אפיך" בלשון רבים, כמו גם בעניין מזונותיו של אדם "בזיעת אפיך תאכל לחם", להבדיל מכל שאר מקומות בתורה, שם "אפך" מופיע ביחיד. מכאן הקשר שבין קריעת ים-סוף למזונותיו של אדם. (רבי זלמן מווילנא, מתלמידי הגר"א). ורבי שמה בונים מפשיסחה ממשיך באותו כיוון: כשעמדו ישראל לפני ים-סוף והמצרים מאחוריהם, התווכחו ביניהם מאין תבוא העזרה. היו שאמרו: המצרים יוכו בסנוורים. אחרים אמרו: הקב"ה יביא עליהם מגיפה וימותו. אבל אף אחד לא ציפה שהים ייקרע לשניים והם יעברו בתוכו. אף פרנסתו של אדם כך, היא באה לו ממקום שאין הוא מצפה לה כלל. (והוסיף, שלעולם יתפלל אדם שיהיו מזונותיו מידיו של הקב"ה, אפילו הם מצומצמים כ"קריעת ים סוף" – כמים שהיו להם חומה מימינם ומשמאלם – ולא תהיה פרנסתו על בשר ודם, ודאי שלא על הלוואתם).
 
"כי אני ה' רפאך"
עצם ההכרה כי "אני ה' רופאך" – היא הרפואה לכל המחלות. (הרב יעקב משה חרל"פ).

"ויהי בשלח פרעה"
זוהי דרכם של כל השונאים בכל העתים, שתחילה שׂוטמים אותנו, מאשימים אותנו בכל ומבקשים להיפטר ממנו. ואילו אחר כך צווחים הם, על אשר אנו רוצים ללכת, והם עושים כל אשר בידם כדי שלא נוכל לעזוב את הארץ. (פרדס יוסף).

ולא נחם אלקים דרך ארץ 
השם יתברך לא נחם באופן טבעי, כדרכו של עולם. שהרי נהוג בעולם, כי מים יורדים משמים ולחם עולה מן הארץ, ואילו עם בני ישראל נהג ה' יתברך להיפך- לחם הוריד מן השמים (המן) ומים העלה להם מן האדמה (עלי באר). (ילקוט).

ולא נחם אלקים דרך ארץ פלישתים כי קרוב הוא
מן השמים רצו, שיוכלו בני ישראל אי-פעם לעבור דרכים שאינן כה חלקות וישרות, שיוכלו למצוא עיצה לעצמם ולהחזיק מעמד בתקופות מאוחרות, אפילו כאשר הדרך תהיה משובשת, עקלקלה ורחוקה... (שפת אמת).

וחמשים עלו בני ישראל מארץ מצרים
אף-על-פי ששלח פרעה את בני ישראל למרות רצונו, עקב אותות ומופתים ויד חזקה, בכל זאת "התחפשו בני ישראל" בכלי הזין, כדי להוליך שולל את אומות העולם, שלא יגלו את סוד גבורות ישראל, שהם מנצחים בעזרת ניסים ונפלאות, אלא יהיו סבורים שזוהי מלחמת גבורה רגילה וממילא יבואו להילחם בהם בכח של רכב וסוסים וכלי זין- כי אז נצחונם של ישראל בטוח מראש.
זוהי גם כוונתו של הפסוק: "אשריך ישראל מי כמוך עם נושע בה' מגן עזרך ואשר חרב גאותיך"- ישועתך היא רק מאלקים, שהוא מגנך ועזרך, ואם לפעמים מתגאה אתה בחרב, הרי זה רק משום "ויכחשו אויביך לך"- למען יכחישו אויביך את ישועתך האמיתית, ולמען "ואתה על במותימו תדרוך"... ('קטורת סמים').

וחמשים עלו בני ישראל מארץ מצרים, ויקח משה את עצמות יוסף עמו
בני ישראל עלו חמושים, ומה יהיה כלי זינם?- עצמות יוסף, שכן זכותו של הצדיק מגינה על העם, ו"גדולים צדיקים במיתתן יותר מבחייהם". (תורת משה).

וחמשים עלו בני ישראל מארץ מצרים, ויקח משה את עצמות יוסף עמו
בני ישראל עסקו בביזת מצרים וצבירת זהב, ואילו משה עסק במצוות. לפיכך הרי זה "עמו", לפי שמצווה אדם לוקח עמו, ואילו זהב וכסף אין אדם לוקח עמו, אלא הם נשארים כאן- "לא ירד אחריו כבודו".('כלי יקר').

וחמשים עלו בני ישראל מארץ מצרים, ויקח משה את עצמות יוסף עמו
'חכם לב יקח מצוות'- זה משה. שבשעה שכל ישראל עסקו בביזה עסק הוא בעצמות יוסף (ילקוט).
אמנם הביזה אך היא הייתה מצווה, אך היתה זו מצווה שהביאה גם תועלת אישית. חכמתו של משה היתה בזה, שהעדיף ליטול לעצמו מצווה שאין בה כל תועלת אישית, שכן מצווה כזו עומדת על מדרגה גבוהה יותר. לפיכך נאמר "ויקח", כי אין קיחה אלא לשון הגבהה"- הוא הגביה את עצמו בזה שעסק במצווה זו של עצמות יוסף. ('אבני נזר').
בעצם, יאה יותר לקרוא לזה חסידות, צדקות וכדומה, ולמה זה נקרא חכמה? אלא, משה רבנו דינו היה ככהן ואסור היה לו להטמא למת, לפיכך ניצל את שעת הכושר, אשר כל בני ישראל היו עסוקים וטרודים בביזה ונעשו עצמות יוסף בבחינת מת מצווה, כי אז כבר היה מותר להטמא- וזו היתה החכמה שבדבר. ('פרדס יוסף').
משה לקח אתו את "עצמיותו" של יוסף, את תכונותיו וסגולותיו, ולמד מהן כיצד להנהיג עם ולפרנסו בשעת מחסור בלחם. 

“וחמשים עלו בני ישראל מארץ מצרים“
אפשר לרמוז על תיבת וחמשים, שידוע שישראל הגיעו במצרים למ“ט שערי טומאה ואלמלי היו נכנסים אפילו מעט בשער החמישים של טומאה היו נטמעים שם ולא יצאו משם לעולם, ולפיכך קרא צווח ואמר, ”ולא יכלו להתמהמה“. מטעם שלא יכנסו בשער החמישים של טומאה. וכן ”כי בחפזון יצאת מארץ מצרים“, והכול כדי שלא יכנסו בשער ה - 50 של טומאה וישתקעו שם ח“ו. והקב“ה ברוב רחמיו וחסדיו הופיע עליהם באור שער המחישים של הקדושה ובו הוציאם והפך להם החושך לאור במקום טומאה הדביקם בקדושה ובטהרה.                     

"ויאמר ה‘ אל משה, הנני ממטיר לכם לחם מן השמים, ויצא העם ולקטו דבר יום ביומו, למען אנסנו, הילך בתורתי אם לא“
אפשר לרמוז על כל העוסק בתורה שצריך להיות בטחונו בה‘ יתברך ולא יהיה להוט אחר קיבוץ הממון שיחשוב בדעתו לומר שכשיהיה לי ממון ויהיה מזונו מצוי בידו אז יהיה לבו פנוי לעסוק בתורה שע“ז אמר התנא ואל תאמר לכשאפנה אשנה שמא לא תפנה אלא ישים בטחונו בהשם ויאמר הכול בידו יתברך ומה שראוי לי יבוא לי והעיקר היא עבודת השם. ואם לא יתהלך בדרך זו אי אפשר לו לעסוק בתורה. וזהו שכתוב הנני ממטיר לכם לחם מן השמים, כלומר, צריך שתדעו שהפרנסה תלויה בידי והטרחה יתירה שטורחים בני אדם היא לחינם וזהו הנני ממטיר לכם לחם מן השמים אני הוא הממטיר והפרנסה בידי. ולכן העם לא יהיו להוטים לאסוף הממון רק יבטחו בהשם, ויצאו ולקטו דבר יום ביומו. ובזה יהא ניכר הילך בתורתי אם לא שאם יבטחו בהשם בזה יבואו לעסוק בתורה כראוי ואם לאו ודאי יתבטלו מן התורה וזהו: ”הילך בתורתי אם לא“.             (פתוחי חותם - רבי יעקב אביחצירה)

“ויהי בשלח פרעה“
מי צווח וי? - פרעה צווח וי (מדרש רבה), זוהי דרכם של כל השונאים בכל העתים, שתחילה שוטמים אותנו, מאשימים אותנו בכל ומבקשים להיפטר ממנו; ואילו אחר-כך צווחים הם, על אשר אנו רוצים ללכת, והם עושים כל אשר בידם כדי שלא נוכל לעזוב את הארץ.... (פרדס יוסף)

ואמר פרעה לבני ישראל נבכים הם בארץ 
אם דתן ואבירם סירבו לצאת ממצרים, מדוע איפה לא מתו בשלושת ימי האפילה, כמו שאר הרשעים שלא רצו לצאת ממצרים? אלא, בעצם הרי דרש משה מפרעה, להוציא את בני ישראל רק לשלושה ימים- "דרך שלשת ימים נלך במדבר"- אם כן, לא רצו בני ישראל לצאת ממצרים ולא כל שכן לשאול כלים ובגדים מאת המצרים, שכן בשביל שלושה ימים לא היתה כל הטירחה הזאת כדאית להם. נמסר להם איפוא בסוד, כי לא ישובו עוד למצרים, ולכן נאמר: "דבר נא באזני העם"- בחשאי תלחש להם באזניהם, כי אין זה רק לשלושה ימים אלא לצמיתות. ברם, דתן ואבירם הרי מוסרים ומלשינים ולפיכך נזהרו הכל מפניהם ולא גילו להם את הסוד. משום כך לא יצאו ממצרים, בסברם שיוצאים רק לשלושה ימים ולא רצו לטרוח על כך. וכיוון שלא ידעו דבר לא היו ראויים לעונש, ולכן נשארו בחיים בשלושת ימי האפילה. ('עדות ביהוסף')ויאסור את רכבו
אמרו חכמינו כי פרעה בכבודו ובעצמו אסר את רכבו ואץ לרדוף אחרי בני ישראל, מבלי לשים לב כלל לכבודו בתור מלך. פרעה ידע היטב, כי באם לא יהיו יהודים בארצו עתיד הוא לאבד את כל ממשלתו. יכול היה לנצל את שלטונו רק לגבי יהודים, שאותם אפשר לנגוש ולענות באין מפריע.
כך הוא הדבר מאז ומתמיד. שונאי ישראל עולים לגדולה ע"י נגישת יהודים, שכן כלפי היהודים יכולים הם בנקל להפגין את שלטונם, כמו שנאמר: כל המיצר לישראל נעשה ראש. ('שפתי כהן').
ויקח שש מאות רכב בחור
מה הטעם דווקא שש מאות?- ברם, כאשר האויב מתגבר על ישראל הרי שנים מהם יניסו רבבה מישראל ("איכה ירדף אחד אלף ושנים יניסו רבבה"). וכיוון שמספר בני ישראל היוצאים ממצרים היה, ששים רבוא, כלומר, שש מאות אלף, הרי צריך היה פרעה לרדוף אחריהם במאה ועשרים רכב. אולם, באמת הרי היה מספר בני ישראל במצרים פי חמשה מזה, כלומר, שלשה מליון, ורק כאשר יצאו משם נשארו מהם ששים ריבוא בלבד ("חמושים עלו בני ישראל"- אומר רש"י: "אחד מחמשה"). לאחר שהיתר מתו בשלושת ימי אפילה. אבל פרעה הרי לא ידע דבר על כך והיה סבור שמספר בני ישראל מגיע לשלושה מליון, לפיכך שלח שש מאות רכב. (הגאון ר' חיים רפפורט זצ"ל).
ופרעה הקריב... והנה מצרים נוסע אחריהם...ויצעקו בני ישראל אל ה'.
משראו בני ישראל כח עצום כזה של מסירות נפש מצד הטומאה, כאשר פרעה מחרף את נפשו ("ופרעה הקריב"- ראשונה) ומפזר את ממונו ("אחלק שלל")- צעקו אל ה' יתברך ובקשו, כי יהיו גם להם כוחות של מסירת נפש, למען יוכלו לעמוד נגד מסירת נפשו של פרעה. השיב להם ע"י נסיעה לתוך הים וממילא יתגברו על המצרים. (קדושת לוי).
הקריב את ישראל לעשות תשובה (מדרש)
עקב רדיפותיו של פרעה החלו להתיירא מפני ה' יתברך ונתעוררו לתשובה. ועל זה יש לזעוק חמס: מדוע יש להמתין בתשובה עד אשר ירדוף פרעה ויענה בכל מיני עינויים, מבלי להיזכר בכך לפני כן?! "ויצעקו בני ישראל" על עצם דבר זה, שהתעוררות לתשובה באה בעקבות נגישותיו של פרעה. ('אבני אזל').

"אז ישיר"
לישראל היו נסים גדולים בתקופת גלותם במצרים ובעת הליכתם במדבר. מדוע אמרו שירה רק על בקיעת הים ולא על נסים שקדמו לה? אלא, אומר רבי ישראל מרוז'ן, שבני ישראל אמרו שירה דווקא על נס זה, כיוון שדרכו הגיעו לאמונה שלמה בקב"ה.

"תבאמו ותטעמו בהר נחלתך"
לא די להביא את העם לארץ ישראל, עליהם גם "תטעמו" - להכות בה שרשים.

"מה תצעק אלי דבר אל בני ישראל ויסעו"
לשם מה באמת צעק משה רבנו, והלא ידע היטב כי ישועת ה' תבוא, שכן מראש הבטיח לו הקב"ה?ברם, משראה משה רבנו את התגברות טומאת מצרים וצערם הרב של ישראל, לא הייתה בו יכולת לסבלנות אפילו בשביל רגע אחד, ולא עצר ברוחו וצעק (שפת אמת)

"מה תצעק אלי"
מה היה פשר אי סבלנותו של משה, הרי הקב"ה הבטיח לו "וחזקתי את לב פרעה ורדף אחריהם, ואכבדה בפרעה ובכל חילו". כלום ח"ו פיקפק משה באמיתות של הבטחת ה' ובקיומה ? האם ח"ו לא היה לו בטחון שהקב"ה ימלא את הבטחתו? אלא שעל חשבונם של עם ישראל אסור להיות בעל בטחון.. (ר' ישראל מסלנט) 

"כל המחלה אשר שמתי במצרים לא אשים עליך"
ובזה מובנת המחלוקת בין התנאים, על כמות המכות שלקו במצרים ועל הים, עד שר' עקיבא אומר שבמצרים לקו חמישים מכות ועל הים לקו מאתיים וחמישים. ומאי נפקא לן בזה? אלא לפי שהכתוב מבטיחנו כי "כל המחלה אשר שמתי במצרים לא אשים עליך", רצו חז"ל להרבות במחלות ששמו על מצרים, כדי שמספר המחלות שישראל ינצלו  מהן יהיה יותר גדול. (בשם הגר"א)

"זה אלי ואנוהו אל-הי אבי וארוממנהו"
מי שאינו סומך עצמו על אביו שהיה צדיק, אלא הוא בעצמו עובד את ה' ובא לידי הכרה, עד שאומר הוא "זה א-לי" כלומר א-ל שלי, שאני מצאתיו ואני עבדתיו, עליו נאמר "ואנוהו" – אני משבחו ואומר: לו נאוה תהלה! אבל "א-להי אבי" שהוא בעצמו לא עשה כלום אלא שהוא סומך עצמו על א-להי אביו – כגון שהיה אביו רב או צדיק – "וארוממנהו" הרי הוא כבעל גאווה במרומם את עצמו חנם (ר"מ מפרימשלן).

"וברוח אפיך נערמו מים"
פעמיים מוצאים אנו בתורה "אפיך" בכתיב מלא עם יו"ד אחרי הפ', "בזעת אפיך תאכל לחם" וכן "וברוח אפיך נערמו מים". ומכאן גם רמז למאמר חז"ל "קשין מזונותיו של האדם כקריעת ים סוף" (תולדות אדם)


פרשת יתרו  
"וישמע יתרו כהן מדין" (י"ח, א)
מדרש: טוב שכן קרוב זה יתרו, מאח רחוק זה עשיו".
ואפשר לבאר, בהקדים דברי המדרש, שהיו ליתרו שבע שמות, ואחד מהם היה "יתר", על שם שייתר (הוסיף) פרשה אחת בתורה.
ועוד יש להקדים, המדרש בפרשת חיי שרה, שיש בתורה קע"ה פרשיות, כנגד קע"ה שנים שחי אברהם אבינו.
ועוד יש להקדים, שאמרו במדרש, היה אברהם צריך לחיות מאה ושמונים שנה כיצחק, ונחסרו משנותיו חמש שנים, כדי שלא יראה את עשיו נכדו יוצא לתרבות רעה.
וזהו ביאור המדרש, "טוב שכן קרוב זה יתרו", שבסיבתו נוספה פרשה בתורה, "מאח רחוק זה עשיו", שבגללו נחסרו חמש פרשיות מהתורה, שהרי אם היה אברהם חי מאה ושמונים שנה, ממילא היו בתורה מאה ושמונים פרשיות כנגד שני אברהם, והיו נוספות עוד חמש פרשיות על אלה הקיימות...

"וישמע יתרו כהן מדין" (י"ח, א)
יש להקשות, מה בא הכתוב להשמיענו בכך שהיה יתרו כהן מדין, וכי מעלה היא זו.
ויבואר בהקדם הגמרא במסכת יבמות (כ"ז), שאין לקבל גרים בשעה שישראל שרויים בשלווה על אדמתם. והקשו בגמרא, הרי שלמה המלך גייר את בת פרעה, והיו אז חיים בשלווה. ותירצו ששונה דינה של בת מלך, שבוודאי שרויה היא בשלווה, ולכן מותר לגירה, שבוודאי לא באה להצטרף לישראל כדי לישב עמם בשלווה.
וזהו ביאור הפסוק, "וישמע יתרו", ואם תקשה כיצד בא להתגייר, והרי אין מקבלים גרים כשישראל בשלווה, ובמדבר לא חסרו דבר, ונעשו להם ניסים כחול הים, ואיך קיבלו ישראל את יתרו? ע"ז עונה, "כהן מדין", שהיה יתרו מכובד במשרה רמה בארצו, ואם רצה להמשיך לעבוד אלילים, היה יושב בשלווה גם שם, ולכן קבלוהו ישראל...

"וישמע יתרו... את כל אשר עשה אלהים למשה ולישראל עמו, כי הוציא ה' את ישראל ממצרים. ויקח יתרו חותן משה את ציפורה אשת משה אחר שילוחיה" (י"ח, א-ב).
יש להקשות, מה ענין שמיעת יתרו וכו' לציפורה אשת משה. ומדוע הסמיכם הכתוב זה לזה.
ועוד יש להקשות, מדוע לגבי משה נקט הכתוב שם "אלוהים", שהוא מידת הדין, ואילו לגבי ישראל נקט שם הוי"ה שהוא מידת הרחמים.
ואפשר לבאר, בהקדים דברי הגמרא, שמשה סירב בתחילה לגאול את ישראל, בעת שביקש ממנו הקב"ה, ולכן הענישו הקב"ה ונטל ממנו את הכהונה, ונתנה לאהרן.
ועוד יש להקדים, שאמרו במדרש, משה גירש את ציפורה ונתן לה גט, ועתה כשבא יתרו, רצה שישאנה משה בשנית.
וזהו ביאור הפסוק, "וישמע יתרו... את כל אשר עשה אלוהים למשה", ששלטה עליו מידת הדין, ונענש על כך שסירב לבקשת ה', ומפני זה ניטלה ממנו הכהונה. אמר, עד עתה לא היה באפשרותי לומר לו שיחזיר את גרושתו, מפני שהוא כהן, אבל עתה שאינו כהן, אפשר להחזירה אליו, וממילא "ויקח יתרו חותן משה את ציפורה", ובא להחזירה למשה...

"וַיִּשְׁמַע יִתְרוֹ... אֵת כָּל אֲשֶׁר עָשָׂה אֱלֹקִים" (יח א)
ופירש רש"י: 'מה שמועה שמע ובא? קריעת ים סוף ומלחמת עמלק'. 
ומקורו במסכת 'זבחים' (קטז.); יתרו שמע את כל אשר עשה ה' כמבואר בכתוב. אבל שני הדברים הללו, הם אלו אשר גרמו לו במיוחד לבוא. וזהו: 'מה שמועה שמע ובא'?.
ומדוע באמת שני הדברים הללו נתיחדו אצלו במיוחדותם, בכדי לגרום לו לבוא?
ביאר בזה בספר 'לב חיים': שיתרו ראה שנקרע הים לבני ישראל כיון שהם חזרו בתשובה. שהרי עד אותה שעה הם היו עובדי ע"ז וכפי שקטרג עליהם עוזא שרו של מצרים: 'הללו עובדי ע"ז והללו עובדי ע"ז' (רש"י 'שמות' יד). מכל מקום מפני שהקריבו פסח ומלו את עצמם ונתקרבו לבורא העולם ניצלו וזכו לנס הגדול של קריעת ים סוף. כאן ראה גודל כחה ועוצמתה של החזרה בתשובה וההתקרבות להקב"ה. ומאידך גיסא; ראה את מלחמת עמלק והתבונן והבין בשכלו ומדעו, שמלחמה זו באה עליהם מחמת החטא שרפו את ידיהם מן התורה.
נמצא א"כ ששמע יתרו, מה רב טוב השכר של החוזר בתשובה ומתקרב אל ה'. ומה גודל עונשו המר של המתרחק מה' ואפילו ריחוק הבא ע"י רפיון המצוות, כמו המרפה עצמו מן התורה. לכן מיד נשאו לבו לבוא להתגייר ולהתקרב אל הי"ת.

"כִּי אָמַר גֵּר הָיִיתִי בְּאֶרֶץ נָכְרִיָּה:.. כִּי אֱלֹקֵי אָבִי בְּעֶזְרִי" (יח ג-ד)
יש להתבונן: מדוע נכתבו כאן, טעמי קריאת שמות בניו של משה? ולכאורה אין מקומם כאן, כלל ועיקר. 
ומצינו בזה ביאור נפלא בספר 'לב חיים': התורה באה לספר לנו בזה ממעלותיו של משה; לפי שמכאן בפרשה ואילך מסופר על משה שהוא קיבל את התורה מסיני. ועלינו לדעת מהיכן גדל ומה היה בתחילתו? והרי עד כאן לא נודע לנו ממהותו וענינו של משה ו ובפרט על השנים הרבות שהיה במדין בבית חותנו שהיה כהן לע"ז. לכן כאן מוזכר שהוא קרא: "גֵּרְשֹׁם" ע"ש הגירות. כלומר; שכל זמן שהוא היה במדין הרגיש את עצמו כגר, במקום לא לו. וע"י כך לא למד מדרכיהם ומעשיהם הרעים. וממה שקרא; "אֱלִיעֶזֶר" ע"ש ש"אֱלֹקֵי אָבִי בְּעֶזְרִי", אנחנו לומדים שהוא היה כל הזמן דבוק במחשבותיו ורעיוניו בהקב"ה.

"אֲנִי חֹתֶנְךָ יִתְרוֹ בָּא אֵלֶיךָ וְאִשְׁתְּךָ וּשְׁנֵי בָנֶיהָ עִמָּהּ" (יח ו)
ולעיל בפסוק ה' נאמר: "וַיָּבֹא יִתְרוֹ חֹתֵן משֶׁה וּבָנָיו וְאִשְׁתּוֹ" וכו'. ויש להתבונן: למה בפסוק שלפנינו הקדים להזכיר את האשה לפני הבנים? ואילו בפסוק שלמעלה ממנו, הזכיר את הבנים לפני האשה? 
וביאר בזה ה'אור החיים' הקדוש עפ"י דברי חז"ל שאמרו ב'מכילתא' (כאן) שאמר יתרו למשה; 'אם אין אתה יוצא בגיני, צא בגין אשתך. ואם אין אתה עושה בגין אשתך, עשה בגין שני בניה'. לכך סדר הפסוק הוא: "אֲנִי" ואח"כ "אִשְׁתְּךָ" ואח"כ "שְׁנֵי בָנֶיהָ". אבל לעיל, שמנה הכתוב את ביאתם, מנאם לפי סדר החשיבות; שהאיש קודם לאשה. לכך אמר: "וַיָּבֹא יִתְרוֹ... וּבָנָיו וְאִשְׁתּוֹ".

"וִהְיִיתֶם לִי סְגֻלָּה מִכָּל הָעַמִּים כִּי לִי כָּל הָאָרֶץ" (יט ה)
כל המתבונן בלשון הפסוק, מתפלא על הקשר בין הדברים; מה ענין היות עם ישראל סגולה לפני הקב"ה, להמשכו של הפסוק: "כִּי לִי כָּל הָאָרֶץ"?
וביאר את הדברים בטוב טעם רבנו מאיר שמחה בספרו 'משך חכמה' ואלו דבריו; פירושו של הכתוב הוא; שלא רק בשעה שאומות העולם שקועים באמונות מוטעות וכוזבות ואינם מכירים את היוצר היחיד, בורא כל העולמות ויוצר כל היצורים, רק אז בני ישראל סגולה מיוחדת לפניו יתברך. אלא גם בשעה שכל יושבי הארץ יהיו מיחדים את שמו ומאמינים רק בו, כשיהיה שמו אחד ויהיו הכל מכירים ויודעים אמיתות השי"ת, גם אז יהיו בני ישראל היחידים אשר יחשבו כסגולה לפניו.
ביאור נוסף נאמר ע"י רבנו בעל ה'משך חכמה': שהנה הרי אומות העולם אף שהם מודים שהבורא יתברך יצר כל העולמות, מכל מקום חוטאים בכך שהם משתפים אתו אלהים אחרים. כמבואר בגמרא בסוף מסכת 'מנחות': 'דקרו ליה: אלדה דאלדה' וכמו שנבוכדנצר קרא לבל שהוא אלוהיו ובכל זאת העיד כי ה' בשמים אלקי ישראל עליון על הכל. אמנם כל זה, בזמן שבני ישראל מושפלים ונרדפים ע"י אומות העולם, אז חושבים אומות העולם שיש שיתוף רח"ל.
אכן בזמן שיהיו בני ישראל נושעים מהם לגמרי, אז ישכילו כל העמים שה' הוא "אֶחָד וּשְׁמוֹ אֶחָד" ('זכריה' יד) ויזנחו את עצביהם ופסיליהם ויעשו כולם "שְׁכֶם אֶחָד" ('צפניה ג). לבוא אל האמת הברורה לעבוד ולהכיר בו יתברך לבדו. ולזה כונת הכתוב: "וִהְיִיתֶם לִי סְגֻלָּה מִכָּל הָעַמִּים". כלומר; שתהיו סגולתי ומיוחדים ומשועבדים אך ורק "לִי", אז יתקיים: "כִּי לִי כָּל הָאָרֶץ". כיון שאז יכירו כל אומות העולם בפחיתות אלהיהם ויעבדו אך ורק "לִי".
ובזה יתבאר היטב הנוסח שקבעו לנו אנשי כנסת הגדולה בתפלת שמונה עשרה; 'וְכֹל הַחַיִּים יוֹדוּךָ סֶּלָה וִיהַלְלוּ אֶת שִׁמְךָ בֶּאֱמֶת הָקֵל יְשׁוּעָתֵנוּ וְעֶזְרָתֵנוּ סֶלָה', כלומר: אימתי יגיעו כל יושבי תבל החיים על האדמה להכרה הברורה שעליהם להודות ולהלל אך ורק את שם ה'? בזמן שיהא 'הָקֵל יְשׁוּעָתֵנוּ וְעֶזְרָתֵנוּ סֶלָה'. כלומר: בזמן שנהיה נושעים מתחת ידי האומות ולא יראה עוד שום השפלה לעובדי קל אמת.
ובזה נבין ג"כ את ביאור הכתוב ב'תהילים': "הַלְלוּ אֶת ה' כָּל גּוֹיִם שַׁבְּחוּהוּ כָּל הָאֻמִּים: כִּי גָבַר עָלֵינוּ חַסְדּוֹ וֶאֱמֶת ה' לְעוֹלָם" ('תהילים' קיז). מתי יבינו כל הגוים כי עליהם להלל ולשבח אך ורק להקב"ה? בשעה שיתקיים בנו: "כִּי גָבַר עָלֵינוּ חַסְדּוֹ" אז יתקיים: "וֶאֱמֶת ה' לְעוֹלָם".

"זָכוֹר אֶת יוֹם הַשַּׁבָּת לְקַדְּשׁוֹ: שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ: וְיוֹם הַשְּׁבִיעִי שַׁבָּת לַה' אֱלֹקֶיךָ לֹא תַעֲשֶׂה כָל מְלָאכָה" (כ ח – י)
המעיין היטב בפסוקים אלו, מתגלות לעיניו כמה פליאות: 
ראשית יש לדקדק: מה כונת הכתוב באומרו: "שֵׁשֶׁת יָמִים תַּעֲבֹד"? וכי חיוב, או מצוה היא, לעבוד בששת ימי החול? הלא עיקר הדין הוא שלא לעשות מלאכה ביום השבת. והיה מספיק לומר, שביום השביעי "לֹא תַעֲשֶׂה כָל מְלָאכָה". לשם מה הוצרך הכתוב לומר "שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ"? [ויעוין מה שפירש בזה רש"י]. 
עוד צריך להבין; מה רומז לנו הכתוב בתיבת: "כָּל מְלַאכְתֶּךָ" שנאמר בין לגבי "שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ" ובין לגבי יום השביעי שנאמר בו: "לֹא תַעֲשֶׂה כָל מְלָאכָה"? הלא תמיד תיבת "כָּל" באה לרבות איזה שהוא דבר.
הגאון מוילנא אומר על כך רמז נפלא; יש לבאר, שרמזה לנו התורה הקדושה את הדין המבואר בגמרא מסכת 'שבת' (סט:) באדם שהיה מהלך בדרך או במדבר ואינו יודע מתי הוא יום השבת, כיצד יעשה? אמר רב הונא; שימנה ששה ימים וישמר את היום השביעי. אמנם מאחר שיש ספק על כל יום ויום שמא זה הוא יום השבת? בכל יום ויום יעשה מלאכה רק בכדי שיהא לפרנסת אותו היום, שהרי זהו הנצרך לו כפיקוח נפש. ולכך אפילו ביום השביעי שמשמרו לשבת ג"כ יעשה מלאכת פרנסת יום אחד. שהרי מאתמול לא עשה לצורך יום זה מחשש שמא אתמול היה שבת, [ומה שמשמרו לשבת הכונה לענין קידוש והבדלה שעושה ביום זה] וכן נפסק להלכה ברמב"ם ובשו"ע.
ומעתה יתבארו הפסוקים היטב: אמרה התורה הקדושה: "זָכוֹר אֶת יוֹם הַשַּׁבָּת" כלומר: תזכור היטב תמיד אימתי חלה השבת ולא תשכח מתי היא. שעל ידי זה שתזכור מתי יום השבת, תרויח שני דברים; האחד הוא: ש"שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ", כלומר: תוכל לעבוד בששת הימים ולעשות בהם כל מלאכה שתרצה. שאילו לא תזכור, לא תוכל לעשות מלאכה רק בשיעור כדי פרנסתך, שמא אותו יום הוא יום השבת. ועוד תרויח; שביום השביעי תוכל לשמור את השבת לגמרי ו"לֹא תַעֲשֶׂה כָל מְלָאכָה", כלומר: שלא תהיה צריך לעשות בו אפילו מלאכה לפרנסת אותו היום, אלא תשבות בו מ"כָּל מְלַאכְתֶּךָ", מאחר שזכרת מהו יום השבת ועשית מלאכתך מבעוד יום לצורך השבת. וליכא מידי דלא רמיזא באורייתא.

"לֹא תִרְצַח" (כ יג)
לפי טעם העליון נקראת אות הצדי בקמ"ץ. ולפי טעם התחתון היא נקראת בפת"ח. 
הגאון מ'וילנא' אומר: שיש בזה רמז למה שאמרו חכמינו ז"ל בגמרא במסכת ע"ז (יט.) על הפסוק: "כִּי רַבִּים חֲלָלִים הִפִּילָה" ('משלי' ז); 'זה תלמיד שלא הגיע לשעור הוראה ומורה. "וַעֲצֻמִים כָּל הֲרֻגֶיהָ"; זה תלמיד שהגיע לשעור הוראה ואינו מורה'.
מעתה יתבארו חילוקי הקריאות; 
יש רציחה הנעשית ע"י קמץ כלומר; קמיצה. 
ויש רציחה הנעשית ע"י פתח כלומר; פתיחה. 
שקראו חז"ל: "וַעֲצֻמִים כָּל הֲרֻגֶיהָ"; למי שיודע להורות וקומץ פיו מלהורות. 
וקראו חז"ל: "כִּי רַבִּים חֲלָלִים הִפִּילָה"; למי שאינו יודע להורות ופותח פיו להורות. זה וזה בכלל איסור הרציחה.

"וְאִם מִזְבַּח אֲבָנִים תַּעֲשֶׂה לִּי לֹא תִבְנֶה אֶתְהֶן גָּזִית כִּי חַרְבְּךָ הֵנַפְתָּ עָלֶיהָ וַתְּחַלֲלֶהָ" ('שמות' כ כב)
יש בזה, רמז על עבודת התפילה ועל קיומה כראוי. בזמן שאין ביהמ"ק קים, הרי התפילות במקום הקרבנות; 'תפילות כנגד תמידין תקנום' ('ברכות' כו). ואילו, האדם המתפלל בפיו את מילות התפילה הטהורות, הרי הפה הוא; "מִזְבַּח". ואותיות התפילה נקראות; "אֲבָנִים" כפי שמכנה אותן ב'ספר יצירה'. ועתה יתפרש הכתוב כך; "מִזְבַּח אֲבָנִים תַּעֲשֶׂה לִּי" תוציא מפיך את מילות התפילה, אבל; "לֹא תִבְנֶה אֶתְהֶן גָּזִית", שלא תבלע את האותיות, לשברי מילים בלתי מושלמות. והסיבה להבלעת האותיות היא; "כִּי חַרְבְּךָ הֵנַפְתָּ עָלֶיהָ וַתְּחַלֲלֶהָ", החרב, זה הלשון. הדבור המהיר, מפיל את האותיות מהמילים והמילים, מן הפסוקים. והדברים יכולים לבוא ח"ו, לידי חלול; "וַתְּחַלֲלֶהָ". לא פעם, ביטוי לא נכון של אות אחת, יכול לשנות את המשמעות, מהקצה אל הקצה ולחלל לגמרי את התפילה. כגון; 'בעל גבורות' כשאינו מבטא את אות העי"ן, ישמע כמי שאומר ח"ו; 'בל גבורות'. וכשאומר: "מֵאֵת ה'" ('תהלים' כד ה) עליו להקפיד לבטא את האל"ף שלא ישמע ח"ו במשמעות של כפירה. וכהנה רבות. ('בן איש חי', הלכות)
  
"וַיַּרְא הָעָם וַיָּנֻעוּ וַיַּעַמְדוּ מֵרָחֹק" ('שמות' כ טו)
נראה לפרש; "וַיַּרְא הָעָם וַיָּנֻעוּ" שעם ישראל ראו את גודל מעלת למוד התורה ואת מתן שכרה של העוסקים בתורה ויחד עם זה, הם ראו גם את גודל העונש, של מי שעובר על מצוות התורה ואת עומק הדין, איך שהקב"ה מדקדק עם חסידיו ומיד נזדעזעו ונפל עליהם פחד גדול. וזהו מה שכתוב; "וַיָּנֻעוּ". אך עדין צריך להבין מדוע נאמר: "וַיַּעַמְדוּ מֵרָחֹק"? אלא, כאשר ישראל עמדו תחת ההר; 'הקדימו נעשה לנשמע' ('שבת' פח) ונשמתם השיגה את כל מה שהנביאים יתנבאו. וא"כ הם ראו את דברי הנביא שאמר: "שָׁלוֹם שָׁלוֹם לָרָחוֹק וְלַקָּרוֹב אָמַר ה' וּרְפָאתִיו" ('ישעיה' נז יט). הקדים רחוק לקרוב; 'מקום שבעלי תשובה עומדין, צדיקים גמורים אינם עומדין' ('ברכות' לד). ואמרו ישראל: "אם כ"כ חשובה מעלת התשובה לפני הקב"ה, א"כ, אפילו אם מתדרדר והולך אחר יצרו הרע, יש אפשרות לחזור מיד. לכן; "וַיַּעַמְדוּ מֵרָחֹק" השתוממו לאחר שראו את גודל מעלת התשובה. "מֵרָחֹק" איך שהקב"ה מקרב רחוקים ואז קבלו את התורה בשמחה. ('שב"ר')
 
 "וְעַתָּה אִם שָׁמוֹעַ תִּשְׁמְעוּ בְּקֹלִי" ('שמות' יט ה)
כתב רש"י; 'אם עתה תקבלו עליכם יערב לכם מכאן ואילך שכל ההתחלות קשות'. יש כאן, דרך הנהגת מוסר, לכל אדם מישראל. כדי להתחיל בדרכי עבודת ה', יש לעשות מאמץ לשבור את המחסום. אח"כ, העבודה הופכת לקלה יותר בבחינת; "וְהִתְקַדִּשְׁתֶּם" ('ויקרא' יא מד) מלמטה ואז; "וִהְיִיתֶם קְדשִׁים" מלמעלה. ('דברי מרדכי')
 
"כַּבֵּד אֶת אָבִיךָ וְאֶת אִמֶּךָ" ('שמות' כ יב)
בזמן מלחמת העולם הראשונה, בקשו התורכים ששלטו בארץ, לגייס את בחורי ישראל להלחם באנגלים. בשל כך, נאלץ הרה"ג ר' עזרא עטיה זצ"ל ראש ישיבת 'פורת יוסף', לגלות לקהיר שבמצרים, מחשש שהתורכים ינסו לגייסו לשורות הצבא. בעת ישיבתו בקהיר, שקד הרב על תלמודו. והיהודים בני המקום, אשר למדו להעריך את למדנותו וצדקותו, התיעצו עמו בענינים שונים, זה בתלמודו וזה במסחרו. באותה עת, נפטר אביו של אחד מגדולי וחשובי הסוחרים בקהיר. כמה נתיסר אותו סוחר, על שנאלץ לשבת שבעה ימים ממסחרו. ויותר ע"כ, שנאלץ לגדל את זקנו. כאשר בא הרב עטיה לנחמו, היטה הסוחר את נושא השיחה והחל לדבר בשבח הקידמה וחידושי הטכנולוגיה. הוא הסביר, כי כל תכליתם של אלו, היא להקל על האדם להתמודד עם הלכות הדת והמסורת. "קיצורו של ענין" טען הסוחר: "כיום יש להקל בגילוח הזקן. ומאחר שאני שוהה בחברתם של שרים גדולים ונכבדים, מן השורה הראשונה, בקשה לי לכבוד תורתו; שלא יכביד עלי בענין זה ויתיר לי לגלח את הזקן, בתוך שבעת ימי האבל". בבית השתררה דממה, כולם המתינו למוצא פיו של הרב. אמר הרב עזרא בלבו: "אם הוא פונה אלי ושואל, סימן שעוד ניתן לתקנו". פנה הרב לסוחר ושיגר לעברו פתגם נוקב בערבית: "את אמונתך מכרת בעבור כספך, עתה אתה מבקש למכור גם את אביך"?! הדברים יצאו בכאב עצום ומעומקא דליבא. ונכנסו כאש בעצמותיו של השואל. ומאז, לא בקש עוד לשנות ממנהגי אבותיו.
 
כיבוד הורים
בכלל כבוד אב ואם הוא גם לכבד את אלו שהאב והאם מכבדים. ואם יבזה את אלו שהוריו מכבדים, לכלימה וקלון יחשב זאת להם. ומכיון שאנו רואים, שאבותינו כבדו את התורה, בכל נפשם ובכל מאדם ממילא מובן, שגם עלינו לכבד את התורה ואת מצוותיה לטוב לנו כל הימים כהבטחת הכתוב: "לְמַעַן יַאֲרִיכֻן יָמֶיךָ וּלְמַעַן יִיטַב לָךְ" ('דברים' ה טז). ('חפץ חיים')
 
"וְאֵת שְׁנֵי בָנֶיהָ אֲשֶׁר שֵׁם הָאֶחָד גֵּרְשֹׁם כִּי אָמַר גֵּר הָיִיתִי בְּאֶרֶץ נָכְרִיָּה: וְשֵׁם הָאֶחָד אֱלִיעֶזֶר כִּי אֱלֹקֵי אָבִי בְּעֶזְרִי" ('שמות' יח ג-ד)
לכאורה, היה לו לקרוא שם הראשון; "אֱלִיעֶזֶר" על הנס שנעשה לו? ועוד, מה תועלת במה שאמר; "גֵּר הָיִיתִי בְּאֶרֶץ נָכְרִיָּה"? אכן נראה; שלפי שבעת שבא משה ליתרו, עדין יתרו לא נתגייר ובודאי עדין לא היו מעשיו מתוקנים כלל וכלל, מזה שאמר; "עַתָּה יָדַעְתִּי כִּי גָדוֹל ה' מִכָּל הָאֱלֹהִים" ('שמות' יח יא) משמע שבתחילה לא ידע. והיה משה מתירא, שלא ילמוד ממעשיו, לכן קרא שם בנו הראשון: "גֵּרְשֹׁם" כי "גֵּר הָיִיתִי" כלומר; לקבוע בנפשו כי פה בארץ הוא רק בבחינת; "בְּאֶרֶץ נָכְרִיָּה". ועתיד לשוב למקורו בצרור החיים ששם הוא בבחינת תושב, כמו שכתוב: "גֵר אָנֹכִי עִמָּךְ תּוֹשָׁב כְּכָל אֲבוֹתָי" ('תהלים' לט יג) וע"כ, צריך אנכי להזהר במעשי. והמשל בזה; לאחד שנסע למדינה אחרת ליריד הגדול, ליקח סחורה יקרה שאינה מצויה במדינתו והנה, אם יבוא אליו אחד בעת תוקף המסחר ויאמר לו: "תראה מה כתוב בעתון? או תשתעשע בצעצועים"? יגער בו בכל כחו ויאמר לו: "לך מעמדי, כי כל רגע שאתה מדבר אלי, אתה מפסידני. הלא ידעת, כי עזבתי את ביתי, נטשתי את נחלתי והרחקתי כמה מאות פרסאות, כדי להחיות נפשות ביתי, למשך כל השנה. והנה, אתה אומר לי, לבלות זמני היקר, על הבלי העתונים הללו"? והנמשל מובן מאליו; הנפש, מושבה למעלה בצרור החיים ומכסא הכבוד חוצבה רק הורדה פה לזמן מועט כדי לקנות תורה ומעש"ט. והנה, מופיע היצר ומסיתו ליתן חלק מזמן חייו על עתונים ועוד דברים כאלו, שאינם רק בילוי הזמן. מובן מאליו, שצריך לגעור בו ולומר לו: "האם לא ידעת, כי הורדתי כמה מאות אלפי פרסאות ממקום מושבי, לזמן מועט, כדי לקנות פה סחורה אשר על ידה ייטב לי לנצח ואתה מטרידני בהבלים כאלו? מה אשיב שולחי דבר, כי אשוב ריקם אל ביתי"?! ('חפץ חיים')
 
"וַיְהִי בַיּוֹם הַשְּׁלִישִׁי בִּהְיֹת הַבֹּקֶר וַיְהִי קֹלֹת וּבְרָקִים וְעָנָן כָּבֵד עַל הָהָר" ('שמות' יט טז)
בספר 'מסעד לבית ה" מביא שפסוק זה בא לרמז על מה שאמרו חז"ל; 'אם ראיתי דור שצרות רבות באות עליו כנהר, חכה לו' ('סנהדרין' צח). שהרי הגלות נקראת; 'לילה'. והגאולה נקראת; 'יום'. ובכל יום ויום, אנו מחכים ומקוים שיבנה בית המקדש השלישי במהרה ותבוא הגאולה. וא"כ, זה מה שמרמז הפסוק; "וַיְהִי בַיּוֹם הַשְּׁלִישִׁי" בגאולה השלישית. "בִּהְיֹת הַבֹּקֶר" כאשר תתחיל הגאולה להאיר. "וַיְהִי קֹלֹת וּבְרָקִים וְעָנָן כָּבֵד" רמז כאן על הצרות הקשות והתכופות שיבואו בזמן הגאולה. אז זה סימן מובהק שהגאולה קרובה מאד לבוא. ובקרוב יתקיים; "וְקֹל שֹׁפָר חָזָק מְאֹד", נשמע את קול שופרו של משיח צדקנו.
 
"לֹא תַחְמֹד בֵּית רֵעֶךָ לֹא תַחְמֹד אֵשֶׁת רֵעֶךָ וְעַבְדּוֹ וַאֲמָתוֹ וְשׁוֹרוֹ וַחֲמֹרוֹ וְכֹל אֲשֶׁר לְרֵעֶךָ" ('שמות' כ יד)
שואל הרב יעקב גלינסקי שליט"א: "מדוע צריך לפרט; בית, עבד, שור, חמור. והרי הכל בכלל; "וְכֹל אֲשֶׁר לְרֵעֶךָ"? אומר הר' יעקב גלינסקי: "אדם חומד בית רעהו, או את חמורו, את הרכב שלו. ואומר: 'מדוע לי אין'? 'האם הוא מוכשר יותר ממני, נעלה ממני'? 'אין זה הוגן, היכן היושר'? ועונים לו: 'הרגע, אתה צודק. אבל מצד שני, אין זה צודק שתקבל רק את הוילה שלו ואת המכונית שלו. ויחד עם זאת, תשאיר ברשותך את כל שאר הברכות שהתברכת בהם אתה; את הבריאות הטובה, המדות הטובות, המשפחה המאושרת, השלוה בביתך. אם ברצונך, קום והתחלף עמו כליל; קח את המכונית שלו, עם האולקוס וכאבי הראש. עם 'מרבה נכסים מרבה דאגה' ('אבות' ב ז). עם הצרות בבית. עם המזג הרע והתפרצויות החימה. הכל בכל. ואם אתה עדין מוכן, אות הוא, שאינך יודע את מצבו'". זהו שנאמר: "לֹא תַחְמֹד בֵּית רֵעֶךָ... וְכֹל אֲשֶׁר לְרֵעֶךָ", אל תסתכל על פרט זה, או אחר, הסתכל על הכל בכל וכבר לא תחמוד מאומה.
הרבי מרופשיץ היה אומר: "לכל יהודי, סאת צרות משלו. משתרך הוא בדרכי החיים וצרור מועקותיו על שכמו. כשיבוא המשיח, יקדמו פניו המוני בית ישראל, מכותפי צרורותיהם. ויזעקו מרה: "על מה ולמה נגזר עלינו לשאת את צרורותינו"? מה יעשה מלך המשיח? יקצה אולם ענק. יקרא אליו, יהודי אחר יהודי ויאמר לו: "הנח את צרורך ופתח אותו. פותח היהודי את צרורו ויוצא. ואחר בא במקומו. החדר מתמלא בצרורות. ואז, חוזר התהליך על עצמו. מלך המשיח קורא ליהודי אחר יהודי ואומר לו: "בחר לך צרור". סוקר היהודי את כל הצרורות, רואה את הצרות והמועקות, צרות העניים והעשירים, החולים והבריאים, העובדים והמובטלים. ובסופו של דבר, בוחר בצרורו, הישן והמוכר. (הר' שלום מאיר וולך שליט"א)


"ויאמר אל משה: אני חותנך יתרו בא אליך"
אחד הבורח מן הכבוד ואחד הרודף אחר הכבוד – שניהם רחוקים מן הכבוד. אלא, שההבדל ביניהם הוא, שהבורח מן הכבוד צועד תמיד בראש והכבוד אחריו, ואילו הרודף אחר הכבוד – הכבוד בראש, והוא רץ אחריו. (מדברי רבי ישראל מרוז'ין).
 
"ואתה תחזה מכל העם אנשי חיל, יראי אלקים, אנשי אמת, שונאי בצע"
התנחומא מפרש: "אנשי חיל" – גיבורים בתורה. "יראי אלוקים" – יראים את ה', כפשוטו. "אנשי אמת" – עומדים על אמיתו של דין. "שונאי בצע" – שונאי ממון עצמם, על אחת כמה וכמה ממון של אחרים, שיהיה הדיין אומר: אפילו (בעל הדין) שורף את הגדיש שלי, אפילו הוא קוצץ את כרמי – כהוגן אני דן אותו. וב"מדרש תנאים"  הביא על "ושפטו את העם בכל עת", את הקריטריונים שלו למינוי דיינים: צריכים הדיינים שיהיו בהם שבע מידות, ואלו הן: חכמה, יראה, ענווה, שנאת הממון, אהבת האמת, אהבת הבריות, ושיהיו בעלי שם טוב. לכמה – שנאמר “יראי אלוקים". ענווה – שנאמר "והאיש משה ענו מאוד". שנאת ממון – שנאמר "שונאי בצע" – אפילו ממון שלהם אין נבהלים עליו ולא רודפים לקבץ הממון. אהבת האמת שנאמר "אנשי אמת" – שיהיו רודפים אחר הצדק מחמת עצמם ובורחים מכל מיני עוול. אהבת הבריות שנאמר "וידועים לשבטיכם" – אלו שרוח הבריות נוחה מהם, ובמה יהיו אהובים לבריות? בזמן שהם בעלי עין טובה ונפש שפלה וחברתם טובה, ומשאם ומתנם ודיבורם בנחת עם הבריות. בעלי שם טוב שנאמר "אנשי חיל", שהם גיבורים במצוות וכובשים יצרם עד שלא יהא להם שום גנאי, ויהיה פרקם נאה, ובכלל אנשי חיל יהיה להם לב אמיץ להציל עשוק מיד גוזלו, כמו שנאמר במשה "ויקם משה ויושיען". וה"נודע ביהודה" אמר: דיינים צריכים שיהיו לא רק "יראי אלוקים", כי אם גם "אנשי חיל", שלא יפחדו לעמוד מול עבריינים עזי פנים, ולנהוג עימם במידה הראויה להם.
 
"מה הדבר הזה אשר אתה עושה לעם"
יתרו ידע שמשה נושא את טורחם, משאם וריבם של בני ישראל באהבה, לכן דיבר עמו רק על מה שהוא – משה – עושה לעם, ולא על המסות והמריבות שהעם עושה למשה. יתרו ידע שאם יאמר למשה "מה העם הזה עושה לך", משה לא יקבל את עצתו. ("תורה לעם", הרב מנחם הכהן)
 
"כי יהיה להם דבר בא אלי"
ראשיתו של הפסוק בלשון רבים: "כי יהיה להם". מדוע, אם כן, סיומו בלשון יחיד "בא אלי" ולא כתוב "באו אלי"?. מפרש ה"משך חכמה", שהמילים "בא אלי" מוסבות על "דבר" – הדבר בא אליי, לא בעל הדין. לאמור, כאשר אני שופט, אני שופט ללא פניות וללא נגיעה אישית – לגופו של עניין ולא לגופם של בעלי הדין.
על הכתוב "כי יבוא אלי העם לדרוש אלוקים", מפרש הרב מנחם הכהן (שם) – מדרך התנהגותו של משה רבנו אנו לומדים את סדרי העדיפויות בתפקידו של מנהיג רוחני בישראל. דבר ראשון: "כי יהיה להם דבר בא אלי" – עליו לפתוח דלתות ביתו בפני כל אחד מישראל המרגיש צורך להשיח ליבו בכל דבר ועניין. דבר שני: "ושפטתי בין איש ובין רעהו" – לעשות דין ומשפט צדק, אך להשתדל ששני המתדיינים יישארו איש ורעהו, שלא ירבו שנאה ביניהם. דבר שלישי – "והודעתי את חוקי האלוקים ואת תורותיו" – רק לאחר שמילא את תפקידיו בדברים שבין אדם לחברו, יכול הוא להדריך ולהורות בדברים שבין אדם למקום "את חוקי האלוקים ואת תורותיו".
 
"ויענו כל העם יחדיו ויאמרו: כל אשר דיבר ה' נעשה"
האפשרות לקיים את כל תרי"ג המצוות אינה קיימת ליחיד מישראל, כי יש מצוות מהתרי"ג שניתנו לכוהנים, יש שניתנו ללוויים, יש שניתנו למלך, כאלה המיוחדות למי שחנך בית, ועוד. לפיכך, רק העם כולו, כשהוא שלם ומאוחד יכול לקיים את התרי"ג.
 
"וירד משה מן ההר ויקדש את העם"
מנהיג הרוצה לקדש את העם, צריך לרדת מן ההר אל העם, כדי להרים ולקדש את עמו עימו. (על התורה)
 
"ויהי ביום השלישי בהיות הבוקר"
אנו מציינים את מעמד הר סיני כ"זמן מתן תורתנו" ולא כ"זמן קבלת תורתנו”, מפני שבמעמד הר סיני הייתה רק נתינת התורה, בעוד קבלתה תורה – זמנה בכל עת. זאת ועוד. נתינת התורה הייתה במידה שווה לכולם, אך קבלת התורה, לעומתה, אינה במידה שווה. יש שמתאמץ ונוטל הרבה, ויש שנוטל רק מעט. (מדברי רבי מנחם מנדל מקוצ'ק).
 
"אנכי ה' אלקיך"
עשרת הדיברות נפתחים, כידוע, ב"אנכי ה' אלקיך". שואל ר' שמחה בונים מפשיסחה, מדוע לא פתחה התורה את עשרת הדיברות ב"אנכי...אשר בראתי שמים וארץ"?. ומבאר, כדי שלא יאמר אדם: "שמים וארץ" הם דברים נשגבים, "גדול עלי", אין בכוחי להתקרב לאלוקים כאלה. אבל כשאמר "אנוכי ה' אלוקיך אשר הוצאתיך מארץ מצרים", אני הוא שהוצאתיך מבית עבדים ועשיתי אותך בן חורין. בידך עתה הבחירה להיות בן חורין, אם תלך בחוקותי, או להיות עבד.

"אני חותנך יתרו בא אליך" – רש"י: "אם אין אתה יוצא בגיני…"
מה פירוש צא בגיני? בספר מעינה של תורה נאמר שיתרו ביקש ממשה רבנו שבשבילו, כלומר בשביל יתרו, יצא ממדרגותיו העליונות וישפיל קימעה את עצמו, כדי שתהיה לו מקצת שייכות אליו ויוכל להידבק בו ועל ידי כך יוכל להתעלות גם הוא כאשר משה רבנו יחזור ויתעלה למדרגותיו. 

" ויחד יתרו על כל הטובה אשר עשה ה לישראל אשר הצילו מיד מצרים"
ספר מעינה של תורה שואלים הרי לכאורה היה צריך להיות הכתוב לומר: "אשר הצילם"? אלא, הרי יתרו בעצמו היה מיועציו של פרעה וממילא היה עשוי למות יחד עם כל המצרים, אלא שנמלט וניצול. לכן, שמח עכשיו על כל הטובה אשר עשה ה גם לישראל וגם לו עצמו, שהצילו מן המצרים ונתן בו את הרעיון להתקרב אל ישראל.

" ויחד יתרו על כל הטובה אשר עשה ה לישראל אשר הצילו מיד מצרים"
שאל יתרו את משה (שם): מדוע כה רבים הם המשפטים והסכסוכים בין בני ישראל? השיב לו משה רבנו כי הסיבה לכך היא שבענינים שבין אדם למקום באים תחילה לשאול שאלה (הסבר: שאלת רב) כמו שנאמר "כי יבא אלי העם לדרוש את ה". ואילו בענינים שבין אדם לחברו ממתינים עד שיפרוץ הסכסוך ורק אח"כ בא האחד להזמין את חברו לדין תורה.
"ויחן שם ישראל נגד ההר" – "ויחן" מלשון חן (שם). האחדות האמיתית מתקיימת רק כאשר כל יהודי נושא חן בעיני רעהו. אחדות כזאת תיתכן רק כאשר ישנה מידת הענווה בכל אדם כך שאין אחד מתגאה על חברו. הר סיני זכה שתינתן עליו התורה דוקא בגלל היותו נמוך יותר מהרים אחרים. לכן כשהביטו על הר סיני למדו את מידת השפלות והענווה ועל ידי כך הגיעו ל"ויחן".

" ויחד יתרו על כל הטובה אשר עשה ה לישראל אשר הצילו מיד מצרים"
משה רבנו עלה לשמים בכדי לקבל את התורה. במדרש רבה כתוב על כך שמשה רבנו נתגושש עם המלאכים של מעלה. מה פירוש נתגושש? משה רבנו התווכח עם המלאכים וניצח אותם בטענותיו. על מה היה הויכוח? המלאכים רצו שהתורה לא תמסר למשה רבנו אלא תשאר בשמים. אמר משה רבנו למלאכים הרי התורה נכתבה בשביל בני האדם והעובדה לכך היא מה שכתוב בה. כתוב בתורה "כבד את אביך ואת אימך" וכי אבא ואמא יש לכם? כתוב בתורה "לא תרצח", "לא תגנוב", "לא תחמוד" וכי יצר הרע יש לכם? מלאכי השרת ביקשו לפגוע במשה רבנו. מה עשה הקב"ה? עשה את קלסטרון פניו של משה רבנו דומה לקלסטרון פניו של אברהם אבינו. אמר הקב"ה למלאכים: אתם לא מתביישים ממנו? לא זהו שירדתם אצלו ואכלתם בתוך ביתו? אמר הקב"ה למשה רבנו לא נתנה לך תורה אלא בזכות אברהם. 

"כה תאמר לבית יעקב"
בכל מקום כשכתוב בתורה בית יעקב הכוונה לנשים. למה הקב"ה אומר למשה רבנו לפנות לנשים קודם? במדרש רבה מצאתי 3 סיבות. הראשונה: שהן מזדרזות במצוות. מה הכוונה מזדרזות במצוות? אלא הנשים מזדרזות לקבל עליהם עול מלכות שמים. מוסיף מדרש רבה ואומר שהנשים קרובים לקבל באמונה ועושות בלא חקירה. אנו יכולים לראות את זה בפועל בכל הסמינרים שעושים ארגונים כמו ערכים וצוהר. הסיבה השנייה: הנשים מנהיגות את בניהן לתורה. מכיוון שהאשה נמצאת בבית ומשגיחה על הילדים מוטל עליה הדרכת הבנים בקטנותם בתורה כמו שנאמר " ואל תטוש תורת אמך". סיבה שלישית: "אמר הקב"ה כשבראתי את העולם לא צויתי אלא לאדם הראשון ואחר כך נצטוית חוה ועברה וקלקלה את העולם עכשיו אם איני קורא לנשים תחלה הן מבטלות את התורה". 

"ואשא אתכם על כנפי נשרים" 
רש"י מפרש כאן: "כנשר הנושא את גוזליו על כנפיו .. אומר מוטב יכנס החץ בי. למה דוקא נשר? מכיוון שכל העופות פוחדים מעוף אחר ולכן הם נושאים את בניהם בין רגליהם. אבל הנשר פוחד רק מהאדם שלא יזרוק בו חץ (מכיוון שהנשר עף גבוה יותר מכך העופות) לכן הנשר נותן את בניו על גבי כנפיו. לכן אמר הקב"ה מוטב שייכנס החץ בי, ולא בבני. הספר מעינה של תורה מביא את דברי בעל חדושי-הרי"ם שהיה מפרש את דברי רש"י כך: "כידוע בשעת קריעת ים-סוף קיטרגו המלאכים כנגד ישראל ושאלו, במה ראויים הם לישועה יותר מהמצרים, והלא הללו עובדי עבודה-זרה והללו עובדי עבודה-זרה, מה נשתנו אלה מאלה? ושום מענה לא ניתן להם למלאכים על שאלתם זו. אלא, אמר השם-יתברך: מוטב תהיה קושיא כנגדי ובלבד שלא יסבלו חלילה בני-ישראל.." 

"ועתה אם שמוע תשמעו בקולי"
ראשי תיבות של "שמע תשמעו בקולי" הם שבת. בשבת שומעים את קול קבלת התורה. לכן נאמר בספרים כי בשבת מחזיר משה רבנו לבני-ישראל את שתי העטרות שקבלו בעד "נעשה ונשמע" מכיוון שבשבת חוזרים ושומעים זאת.

"וידבר ה את כל הדברים האלה לאמר" 
אלו דברים אמר? מדרש רבה אומר: "א"ר יצחק מה שהנביאים עתידים להתנבאות בכל דור ודור קבלו מהר סיני שכן משה אומר לישראל (דברים כ"ט) כי את אשר ישנו פה עמנו עומד היום ואת אשר איננו פה עמנו היום. עמנו עומד היום אין כתיב כאן אלא עמנו היום אלו הנשמות העתידות להבראות".

"אנכי ה אלוקיך"
במדרש רבה כתוב: "א"ר שמעון בן יוחאי אמר להם הקב"ה לישראל אלוה אני על כל באי עולם אבל לא יחדתי שמי אלא עליכם. איני נקרא אלוהי עובדי כוכבים ומזלות אלא אלהי ישראל. א"ר לוי שני דברים שאלו ישראל מלפני הקב"ה שיראו כבודו וישמעו קולו והיו רואין את כבודו ושומעין את קולו שנאמר (דברים ה) ותאמרו הן הראנו ה אלינו את כבודו ואת גדלו. וכתיב (שם) ואת קולו שמענו מתוך האש. 
ולא היה בהם כח לעמוד שכיון שבאו לסיני ונגלה להם פרחה נשמתם על שדבר עמהם שנאמר (שיר ה) נפשי יצאה בדברו. אבל התורה בקשה עליהם רחמים מלפני הקב"ה. יש מלך משיא בתו והורג אנשי ביתו. כל העולם כולו שמחים ובניך מתים. מיד חזרה נשמתן שנאמר (תהלים יט) תורת ה תמימה משיבת נפש. א"ר לוי וכי לא היה גלוי לפני המקום שאם הוא מראה כבודו לישראל ומשמיען קולו שאינן יכולים לעמוד. אלא צפה הקב"ה שהן עתידין לעשות עבודת כוכבים שלא יהו אומרין אלו הראנו את כבודו ואת גדלו והשמיענו את קולו לא היינו עושים עבודות כוכבים. לכך נאמר שמעה עמי ואדברה".

"מארץ מצרים מבית עבדים"
בספר אור החיים על התורה שחיבר רבנו חיים בן עטר זצוקללה"ה נאמר על כך שבדרך אשר הוציאתיך ממצרים אני עתיד להוציאך מבית עבדים. זהו רמז לגלות האחרונה שאנו נמצאים בה אשר שעבדו בישראל כל אומה ולשון כמו שנוהגים בעבד.

"ויום השביעי שבת לה'"
בספר אור החיים נאמר שהמנוחה והשביתה בשבת קודש לא תהיה למנוחתו ולמרגוע של האדם אלא לקיום מצוות ה.

ממדרשי חז"ל על פרשת השבוע
"היו נכונים לשלשת ימים" – אמר רבי יהושע בן לוי (ספר פרפראות לתורה): כשיצאו ישראל ממצרים היו בהם בעלי-מומים מעבודת פרך מכיוון שהיו עושים בטיט ובלבנים והיתה האבן נופלת עליו מן הבניין ושוברת את ידו וקוטעת את רגלו. אמר הקב"ה: אינו דין שאתן את תורתי לבעלי-מומין. מה עשה? רמז למלאכי-השרת, וירדו וריפאו אותם.
"כבד את אביך ואת אמך" – אמרו רבותינו (שם) שלושה שותפים הם לאדם: הקב"ה ואביו ואימו. בזמן שאדם מכבד את אביו ואת אימו, אומר הקב"ה: מעלה אני עליהם כאילו דרתי ביניהם וכבדוני. ובזמן שאדם מצער את אביו ואת אימו, אומר הקב"ה: יפה עשיתי שלא דרתי ביניהם שאילו דרתי ביניהם ציערוני. רבי יוסף, כשהיה שומע קול רגליה של אימו, אמר: אעמוד מפני שכינה שבאה.
"כבד את אביך ואת אמך … לא תרצח" – מדוע נסמך "לא תרצח" למצוות כיבוד אב ואם? (שם) ללמדך שאם יש לו לאדם מזונות בתוך ביתו ואינו מהנה את אביו ואת אימו אפילו בצעירותם כאילו הוא רוצח כל ימיו לפני ה.


מדוע אין לרב בישראל שעות קבלה? 
הגאון רבי שמואל מסלנט ישב על כסא הרבנות בירושלים שבין החומות קרוב לשבעים שנה. בצד חוכמתו ובקיאותו בתורה ובהוויות העולם, התפרסם רבי שמואל ברבים בפשטות הליכותיו עם הבריות ובאורח חייו הצנועים; אך יותר מכול הרשים את המוני בני ירושלים בימים ההם בנכונותו התמידית להורות דין ולפסוק הלכה לכל דורש בכל עת ובכל שעה. פעם שאלו מקורביו של רבי שמואל את רבם הנערץ?: מדוע אין כבוד הרב קובע שעות מיוחדות ביום לקבלת קהל ולפסיקת שאלות בהלכה, כפי שנוהגים כמה וכמה רבנים אחרים? השיב רבי שמואל בנימה אבהית לשואלים: כל יהודי, וביותר רב ומנהיג בישראל, צריך להשתדל בכל כוחו ללכת בדרכי ה ולדבוק במידותיו. והרי דרך ה היא לענות לפונים אליו בכל עת ובכל שעה. הנה אנו אומרים בברכת המזון: "שאתה זן ומפרנס אותנו תמיד, ובכל יום ובכל עת ובכל שעה". משמע שלפני ה יתברך אין "שעות-קבלה" ומועדים נבחרים, שבהם הוא משגיח על ברואיו ומספק להם כל צרכי החיים. וכן היה מנהגו של משה רבנו לשפוט את העם "מן הבוקר עד הערב" תמהני אפוא עליכם, שאתם באים להציע לי דרך חדשה וזרה של קביעת ימים נבחרים ושעות-קבלה קצובות לפנים אלי.

דרכו של הגאון מווילנא בקיום מצוות כיבוד אב ואם
הגאון רבי אליהו חסיד מווילנא היה מדקדק מאוד במצוות כיבוד אב ואם. כל אימת שהיה רואה את אביו ואת אימו, קם מכסאו וחלק להם כבוד רב; ולא היה חוזר ויושב אלא לאחר שישבו הם. ועוד היה נוהג הגאון לבוא בכל בוקר לבית הוריו ולברך את אביו ואימו בברכת "בוקר טוב". אביו של הגאון (רבי שלמה זלמן) השתדל מצידו שלא להפריע את בנו הדגול בשעת הלימוד שלו. לכן מנע עצמו, ומנע גם את אשתו, מלבקר את רבי אליהו בחדר תלמודו, שלא לגרום לו לביטול תורה אפילו לשעה קצרה. בליל ראשון של חנוכה תקי"ט נפטר אביו של הגאון, ומאז והלאה נהג רבי אליהו לחלוק לאימו הצדקנית אותה מידת כבוד שחלק בשעתו לאביו. ואף האם, בדומה לבעלה, נמנעה במידת האפשר מלבקר את בנה, כדי למנוע ממנו ביטול תורה כלשהו.

"וַיִּשְׁמַע יִתְרוֹ כֹהֵן מִדְיָן חֹתֵן משֶׁה אֵת כָּל אֲשֶׁר עָשָׂה אֱלֹקִים" (יח א)
ופירש רש"י: 'מה שמועה שמע ובא? קריעת ים סוף ומלחמת עמלק' (זבחים קטז) (יח א). יתרו שמע "אֵת כָּל אֲשֶׁר עָשָׂה" כמבואר בכתוב, אבל שני הדברים הללו הם אלו אשר גרמו לו במיוחד לבוא וזהו: 'מה שמועה שמע ובא ונתגייר? ר' יהושע אומר: "מלחמת עמלק שמע" וכו' ר"א המודעי אומר: "מתן תורה שמע ובא"' (זבחים קטז.). ומדוע באמת שני דברים נתייחדו אצלו במיוחדותם, בכדי לגרום לו לבוא? ביאר בזה בספר 'לב חיים': שיתרו ראה שנקרע הים לבני ישראל כיון שהם חזרו בתשובה, שהרי עד אותה שעה הם היו עובדי עבודה זרה וכפי שקטרג עליהם עוזא שרו של מצרים 'הללו עובדי ע"ז והללו עובדי ע"ז', מכל מקום מפני שהקריבו פסח ומלו את עצמם ונתקרבו לבורא העולם נצלו וזכו לנס הגדול של קריעת ים סוף, כאן ראה גודל כחה ועצמתה של החזרה בתשובה וההתקרבות להקב"ה. ומאידך גיסא, ראה את מלחמת עמלק והתבונן והבינו שכלו ומדעו שמלחמה זו באה עליהם מחמת החטא שרפו את ידיהם מן התורה. נמצא אם כן ששמע יתרו, מה רב טוב השכר של החוזר בתשובה ומתקרב אל ה' ומה גודל עונשו המר של המתרחק מה' ואפילו ריחוק הבא ע"י רפיון המצוות כמו המרפה עצמו מן התורה, לכן מיד נשאו לבו לבוא להתגייר ולהתקרב אל ה' יתברך. 

"וְאֵת שְׁנֵי בָנֶיהָ אֲשֶׁר שֵׁם הָאֶחָד גֵּרְשֹׁם כִּי אָמַר גֵּר הָיִיתִי בְּאֶרֶץ נָכְרִיָּה וְשֵׁם הָאֶחָד אֱלִיעֶזֶר כִּי אֱלֹקֵי אָבִי בְּעֶזְרִי וַיַּצִּלֵנִי מֵחֶרֶב פַּרְעֹה" (יח - ג ד)
יש להתבונן, מדוע נכתבו כאן טעמי קריאת שמות בניו של משה? ולכאורה אין מקומם כאן כלל ועיקר. ומצינו בזה ביאור נפלא בספר 'לב חיים': התורה באה לספר לנו בזה ממעלותיו של משה, לפי שמכאן בפרשה ואילך מסופר על משה שהוא קבל את התורה מסיני ועלינו לדעת מהיכן גדל ומה היה בתחילתו והרי עד כאן לא נודע לנו ממהותו וענינו של משה רבנו ובפרט על השנים הרבות שהיה במדין בבית חותנו שהיה כהן לע"ז. לכן כאן מוזכר שהוא קרא "גֵּרְשֹׁם" על שם הגירות, כלומר: שכל זמן שהוא היה במדין הרגיש את עצמו כגר במקום לא לו וע"י כך לא למד מדרכיהם ומעשיהם הרעים. וממה שקרה "אֱלִיעֶזֶר" ע"ש "כִּי אֱלֹקֵי אָבִי בְּעֶזְרִי", אנחנו לומדים שהוא היה כל הזמן דבוק במחשבותיו ורעיוניו בהקב"ה. 

"וְשֵׁם הָאֶחָד אֱלִיעֶזֶר" 
לכאורה היה צריך ליכתב: "וְשֵׁם השני אֱלִיעֶזֶר" וביאר בזה רבינו הנצי"ב בספרו 'העמק דבר': שבא הכתוב ללמדנו שהוא המיוחד מבני משה שממנו נשתלשל עיקר זרעו של משה וכמבואר בכתוב: "וּבְנֵי רְחַבְיָה רָבוּ לְמָעְלָה" (דברי הימים א כג יז). ואחז"ל: 'ותני רב יוסף: "לְמָעְלָה" מששים רבוא' (ברכות ז.). 
"וַיֹּאמֶר אֶל משֶׁה אֲנִי חֹתֶנְךָ יִתְרוֹ בָּא אֵלֶיךָ וְאִשְׁתְּךָ וּשְׁנֵי בָנֶיהָ עִמָּהּ" (יח ו)
לכאורה תיבת "אֲנִי" אינה מתאימה במקום זה וביאר בזה רבנו המהרי"ל דיסקין על פי דברי המכילתא: "'אֲנִי חֹתֶנְךָ יִתְרוֹ בָּא אֵלֶיךָ וְאִשְׁתְּךָ וּשְׁנֵי בָנֶיהָ עִמָּהּ" רבי יהושע אומר: "כתב לו באגרת". רבי אלעזר המודעי אומר: "שלח לו ביד שליח"' (מכילתא יתרו א) שכתב לו וזרקו לתוך המחנה, מעתה מובן שכך כתב לו באגרת; "אֲנִי חֹתֶנְךָ יִתְרוֹ בָּא אֵלֶיךָ", אבל אם שלח לו הדבר על ידי שליח יהיה תמוה לשון זה של "אֲנִי חֹתֶנְךָ", שהרי על השליח לדבר בלשון נסתר כלפי המשלח. 

"אֲנִי חֹתֶנְךָ יִתְרוֹ בָּא אֵלֶיךָ וְאִשְׁתְּךָ וּשְׁנֵי בָנֶיהָ עִמָּהּ"
ונאמר לעיל: "וַיָּבֹא יִתְרוֹ חֹתֵן משֶׁה וּבָנָיו וְאִשְׁתּוֹ" (יח ה) ויש להתבונן למה בפסוק שלפנינו הקדים להזכיר את האשה לפני הבנים. ואילו בפסוק שלמעלה ממנו הזכיר את הבנים לפני האשה. וביאר בזה ה'אור החיים' הקדוש עפ"י דברי חז"ל שאמרו במכילתא: כאן ש'אמר לו: "עשה בגיני ואם אין אתה עושה בגיני, צא בגין אשתך ואם לא עשה בגין בניה"' (מכילתא יתרו א). לכך סדר הפסוק הוא "אֲנִי חֹתֶנְךָ" ואחר כך "וְאִשְׁתְּךָ" ואח"כ "וּשְׁנֵי בָנֶיהָ עִמָּהּ", אבל לעיל שמנה הכתוב את ביאתם, מנה אותם לפי סדר החשיבות שהאיש קודם לאשה לכך אמר: "וַיָּבֹא יִתְרוֹ חֹתֵן משֶׁה וּבָנָיו וְאִשְׁתּוֹ". 
"וַיִּקַּח יִתְרוֹ חֹתֵן משֶׁה עֹלָה וּזְבָחִים לֵאלֹקִים וַיָּבֹא אַהֲרֹן וְכֹל זִקְנֵי יִשְׂרָאֵל לֶאֱכָל לֶחֶם עִם חֹתֵן משֶׁה לִפְנֵי הָאֱלֹקִים" (יח יב)

כתב רבינו בחיי: הנה לא מצינו בכל הקרבנות שם אלקים, אלא שם הוי"ה המיוחד, לפי שבקרבנות אין מידת הדין מתקיימת, אבל יתרו שלא ידע עדין את ד' טעה בכך והיה סבור ליקח את זבחיו להקריבם לאלקים. וזהו שאמר הכתוב במשה: "וַיְסַפֵּר משֶׁה לְחֹתְנוֹ אֵת כָּל אֲשֶׁר עָשָׂה ה' לְפַרְעֹה" (יח ח) ואילו ביתרו אמר הכתוב: "וַיִּשְׁמַע יִתְרוֹ כֹהֵן מִדְיָן חֹתֵן משֶׁה אֵת כָּל אֲשֶׁר עָשָׂה אֱלֹקִים לְמשֶׁה" שיתרו לא היה יודע עדין את ה' במידת הרחמים, אלא במידת הדין, שהוא בבחינת אלקים. 

"כִּי יִהְיֶה לָהֶם דָּבָר בָּא אֵלַי וְשָׁפַטְתִּי בֵּין אִישׁ וּבֵין רֵעֵהוּ וְהוֹדַעְתִּי אֶת חֻקֵּי הָאֱלֹקִים וְאֶת תּוֹרֹתָיו" (יח טז)
לכאורה אין מתאים בזה הלשון "בָּא אֵלַי" בלשון יחיד, אלא היה לו לכתוב לומר 'באים אלי' - היינו: שני בעלי הדין. וביאר בזה רבינו מאיר שמחה בספרו 'משך חכמה': שבא לרמוז בזה כי הדבר בעצמו "בָּא אֵלַי" למשפט. כלומר: שדן את דינו של הספק שהתעורר בדבר, בלא השקפה כלל על בעלי הדין הנצרכים לדין הזה, כי היה דן בלא משוא פנים כלל ועיקר. 
"וְכָל הַדָּבָר הַקָּטֹן יִשְׁפְּטוּ הֵם וְהָקֵל מֵעָלֶיךָ וְנָשְׂאוּ אִתָּךְ" (יח כב)
כתב רבינו אפרים ז"ל: ראשי התיבות של המקרא הזה הוא אותיות הוי"ה, ללמדנו מה שאחז"ל במסכת 'סנהדרין': 'אמר רבי שמואל בר נחמני אמר רבי יונתן: "כל דיין שדן דין אמת לאמיתו, משרה שכינה בישראל שנאמר: "אֶלֹקִים נִצָּב בַּעֲדַת קֵל בְּקֶרֶב אֱלֹ-הִים יִשְׁפֹּט""' (תהילים פב א) (סנהדרין ז.). 

"וַיִּסְעוּ מֵרְפִידִים וַיָּבֹאוּ מִדְבַּר סִינַי וַיַּחֲנוּ בַּמִּדְבָּר וַיִּחַן שָׁם יִשְׂרָאֵל נֶגֶד הָהָר" (יט ב)
יש לדקדק לענין מה נכתב שהיה המקום "נֶגֶד הָהָר". וכתב בזה בספר 'לב חיים': שהרי כתוב בפסוק "וַיִּחַן שָׁם יִשְׂרָאֵל" בלשון יחיד ופרש"י: "'וַיִּחַן שָׁם יִשְׂרָאֵל" - כאיש אחד בלב אחד'. מעתה יש להבין שבא הפסוק לפרש כיצד הגיעו בני ישראל למדרגה בגדולה של האחדות הנפלאה כל כך, זהו ע"י שהיו "נֶגֶד הָהָר" והוא לפי שהר סיני מרמז ומלמד על מידת הענוה, שמשום כך דוקא עליו נתנה התורה ולא על ההרים האחרים לפי שהם היו גבוהים ורמים והוא היה הנמוך שבהרים כמבואר במסכת שבת (פח:). ויתכן שזהו כונת התורה במה שכתוב: "נֶגֶד הָהָר", שהם התבוננו ולמדו מההר שהם חנו נגדו, את מידת הענוה האמיתית ועל ידי כך הם התרוממו והצליחו להגיע לדרגה הגדולה שהיו 'כאיש אחד בלב אחד', שע"י הענוה אפשר להגיע למצב של אחדות, בין כל ישראל. 

"וּמשֶׁה עָלָה אֶל הָאֱלֹקִים וַיִּקְרָא אֵלָיו ה' מִן הָהָר לֵאמֹר כֹּה תֹאמַר לְבֵית יַעֲקֹב וְתַגֵּיד לִבְנֵי יִשְׂרָאֵל" (יט ג)
עלינו להתבונן מדוע עלה משה לפני שה' דבר עמו, שהרי רק אחרי שהוא עלה, קרא אליו ה' ולא מצינו שלפני עלייתו היתה אליו קריאה מה' לעלות. ולכאורה נראה מזה, שגם לגבי משה רבינו תקף הכלל שאחז"ל: 'בא לטמא פותחין לו, בא לטהר מסייעין אותו' (יומא לח:) 'רבי יסא אמר: "אמר הקב"ה לישראל: 'בני פתחו לי פתח אחד של תשובה כחודה של מחט ואני פותח לכם פתחים שיהיו עגלות וקרוניות נכנסות בו"" (מד"ר ש"ה ה ג). ולפיכך גם משה היה צריך בתחילה להתרומם ולעלות מעצמו אל האלקים ורק אח"כ "וַיִּקְרָא אֵלָיו ה' " דהוא עלה לפני שה' קרא אליו, משום שגם הוא היה צריך בתחילה להתעלות ולעלות מעצמו וכש'בא לטהר, מסייעין אותו'. 
"וַיְדַבֵּר אֱלֹקִים אֵת כָּל הַדְּבָרִים הָאֵלֶּה לֵאמֹר" (כ א)
כתב רבינו אפרים ז"ל: יש בזה הפסוק שבע תיבות ו-כח אותיות, כנגד שבעת ימי השבוע ו-כח העתים שבהם, שהרי בכל יום ד' עתים, (חצי הבקר הראשון שהוא עת החום והחצי שלאחריו שהוא עת היובש, חצי הלילה הראשון שהוא עת הקור הלח והחצי שלאחריו שהוא עת קר ויבש) ובכולם חייב האדם לעסוק בתורה שנאמר: "וְהָגִיתָ בּוֹ יוֹמָם וָלַיְלָה" (יהושע א ח). וכנגד כ"ח עתים אלו אמר 'קהלת' בספרו: כ"ח סוגי עתים. "עֵת לָלֶדֶת וְעֵת לָמוּת עֵת לָטַעַת.." (קהלת ג ב). 

"לֹא יִהְיֶה לְךָ אֱלֹהִים אֲחֵרִים" (כ ג)
כתב רבינו אפרים ז"ל: שתיבות אלו עולים בגימטריא 'אלו ישו ומחמד' (עם מנין התיבות). 
"זָכוֹר אֶת יוֹם הַשַּׁבָּת לְקַדְּשׁוֹ שֵׁשֶׁת יָמִים תַּעֲבֹד וְעָשִׂיתָ כָּל מְלַאכְתֶּךָ" (כ ח ט)
לכאורה היה צריך הכתוב לומר תחילה "שֵׁשֶׁת יָמִים תַּעֲבֹד" ולאחר מכן "זָכוֹר אֶת יוֹם הַשַּׁבָּת" שהוא היום השביעי? וביאר בזה ה'אור החיים' הקדוש: 'פירוש: שיזכרהו מיום ראשון ולזה הקדים המאוחר, כי מן הראוי היה להקדים לומר "שֵׁשֶׁת יָמִים תַּעֲבֹד" ואח"כ יאמר: "זָכוֹר אֶת" אלא נתכוין לומר שהזכירה תהיה מיום הראשון, על דרך אומרם ז"ל: (מכילתא יתרו הובא ברמב"ן) שבכל יום יאמר: 'היום, יום אחד בשבת'. פירוש: ובזה יקדשו ולא יטעה בו. גם ירצה; "לְקַדְּשׁוֹ" - לשון הזמנה' (שמות כ ח). 

"לֹא תַעֲנֶה בְרֵעֲךָ עֵד שָׁקֶר" (כ יג)
יש להתבונן על כך שבדברות הקודמות האמורות בעניני בין אדם לחבירו "לֹא תִרְצַח לֹא תִנְאָף לֹא תִגְנֹב" לא נאמר הלשון "רֵעֶךָ" ובדברות האחרונות "לֹא תַעֲנֶה" "לֹא תַחְמֹד בֵּית רֵעֶךָ" נאמר: "רֵעֶךָ". הלא דבר הוא. וביאר בזה המלבי"ם שהדברות הראשונות קיימות אף בבני נח שגם הם נצטוו בשבע המצוות באיסור רציחה נאוף וגנבה, משא"כ איסור "לֹא תַעֲנֶה" "לֹא תַחְמֹד" נצטוו בהם רק בני ישראל, מעתה מובן שבמצוות הראשונות שנאמרו אף לבני נח לא הוזכר "רֵעֶךָ" ואילו באחרונות שנאמרו רק לישראל נזכר "רֵעֶךָ". 

"לֹא תַחְמֹד בֵּית רֵעֶךָ לֹא תַחְמֹד אֵשֶׁת רֵעֶךָ וְעַבְדּוֹ וַאֲמָתוֹ וְשׁוֹרוֹ וַחֲמֹרוֹ וְכֹל אֲשֶׁר לְרֵעֶךָ" (כ יד)
הביא ה'חתם סופר' בשם הקדמת הסמ"ג: שמנין האותיות של עשרת הדברות עולה 620 כמנין כתר, שכלול בהם 'תרי"ג המצוות' מן התורה ושבע מצוות נוספות מדרבנן. והוסיף על כך 'החתם סופר': שניתן לרמוז את 'שבע המצוות שמדרבנן' בתיבות האחרונות של הדברות שנאמר: "וְכֹל אֲשֶׁר לְרֵעֶךָ". אֲשֶׁ"ר לְרֵעֶ"ךָ הוא ראשי התיבות של שבע המצוות. וכך סדרן: א - אבילות, זו היא מצות שבעת ימי האבילות. ש - שמחה, זו היא שבעת ימי המשתה שנתקן ע"י משה רבינו ע"ה. ר - רחיצה, זו היא מצות נטילת ידים. ל - לחם, זו היא מצות חכמים שלא לאכול לחם עכו"ם ובשוליו. ר - רשויות, זו היא מצות עירובי חצירות ושיתופי מבואות. ע - עמלק, זה בא לרמוז על מצות הפורים בקריאת המגילה שנתקן למחיית המן מזרע עמלק. ך - כהנים, זה בא לרמוז על מצות החנוכה שנתקן ע"י החשמונאים הכהנים.

"וישמע יתרו" 
מה שמועה שמע ובא? קריעת ים סוף ומלחמת עמלק (רש"י) 
קשה איפוא, לשם מה צריך היה לבא, והלא יכול היה להשאר מאמין בביתו הוא?
אלא מששמע כי אחרי התגלות נבואה כזו שהייתה בקריעת ים סוף, עדיין עוד היה מקום להסתר כזה, כך שיבוא עמלק וילחם מישראל – למד לקח מזה, כי מן ההכרח לקבל את התורה מפי רבי ולשקוד בלי הרף על עצמו, כדי שיוכל להתגבר על כוחות הרע המסנוורים את העינים (שיחות צדיקים) 

"וישמע יתרו" 
והלא כל העמים שמעו? אלא הוא שמע והבין ! הוא שמע והסיק מסקנות ממה ששמע, בה בעת שאחרים שמעו ונשארו גם להבא בשלהם. (הה"ק מהר"ד מללוב ז"ל) 

"ויאמר יתרו ברוך ה' אשר הציל אתכם מיד מצרים" 
גנאי הוא למשה ולשישים ריבוא שלא אמרו ברוך, עד שבא יתרו ואמר ברוך ה' (סנהדרין צד.). 
וכלום שירת משה ובני ישראל על הים היו דברי שבח והודיה פחותים מדברי יתרו ? 
אלא יתרו חידש דבר בהבעת הכרת טובה לה'. בני ישראל אמרו שירה והודו לה' על הטוב והחסד שעשה עמהם, אבל יתרו בירך את ה' "אשר הציל אתכם", על החסדים אשר גמל ה' עם אחרים. ובזה היה יתרו ראשון. (אדמו"ר ר' שלמה מרדומסק) 

"כי בדבר אשר זדו עליהם" 
הבעל שם טוב הקדוש אמר כי כל אדם נידון בשמים לפי פסק דינו שלו! שבשעה שהוא רואה לפעמים את חברו עושה מעשה רע, הריהו חורץ את משפטו, וחושב שראוי חברו לעונש זה וזה, בעוד הוא שוכח כי הוא עצמו הרי עשה פעם כמעשה זה ובדבריו חרץ את משפטו גם הוא. זהו שאמר הכתוב " כי בדבר אשר זדו עליהם" - העונש ניתן תמיד כפי שחרץ אדם על עצמו.(פרדס יוסף) 

"מן הבקר עד הערב" 
שאלו פעם אחת את ר' שמואל מסאלאנט, מדוע אינו קובע זמן מיוחד לקבלת אנשים, לפסוק שאלות וכיוצא באלה ענייני הרבנות ? ענה ר' שמואל : יהודי, ובפרט מנהיג בישראל צריך ללכת בדרכי ה' , לדבוק במדותיו. ודרכו של השם יתברך, שהוא עונה לכל אדם בכל שעה שהוא פונה אליו, כמו שאנו אומרים בברכת המזון : "שאתה זן ומפרנס אותנו תמיד בכל יום ובכל עת" . אין לו שעות קבלה קבועות .(פניני תורה) 

"כל הנגע בהר" 
מכאן אפשר לראות עד כמה צריכים להזהר בכבוד תלמיד חכם. ומה ההר שאין בו דעת ואינו מרגיש כלום, נתקדש על ידי קבלת תורה עד שהוזהרו כל ישראל מנגוע קצהו, קל וחומר למי שנוגע ופוגע בכבודו של תלמיד חכם, שיש בו דעת ומרגיש בעלבון, לא כל שכן שהנוגע בו כנוגע בבת עינו. (חפץ חיים) 

"ויגד משה את דברי העם אל ה' " 
היינו : משה אמר לה' יתברך, שדברי העם, דיבוריהם ומעשיהם הם אך ורק "אל ה' " למען כבודו יתברך. (ר' לוי יצחק מברדיצ'ב) 

"לא יוכל העם לעלות אל הר סיני כי אתה העדותה בנו לאמר הגבל את ההר וקדשתו, ויאמר אליו ה' לך רד" 
לפי רום מדרגתו היה משה רבנו סבור, כי מצוות השם-יתברך שלא לגשת אל ההר כבר עשתה את הגישה הזאת לבלתי אפשרית מן הטבע, ש "לא יוכל העם לעלות", לפי שציווי ה' מהווה כעין מחיצת ברזל למנוע כל גישה אל ההר. לפיכך אמר השם-יתברך : "לך רד" - רד קימעה ממדרגתך הרמה אל מצבו של העם, או אז תווכח להבין שעדיין אין זה בבחינת "לא יוכל" ויש להזהירם שוב על כך . (קדושת לוי) 


פרשת משפטים  

מידת הענווה
"ואלה המשפטים אשר תשים לפניהם"
"ואלה" – מוסיף על הראשונים. מה אלה הראשונים מסיני, אף אלו מסיני" (רש"י). מכאן שעל דייני ישראל ללמוד את מידת הענווה מהר סיני, עליו בחר ה' לתת את התורה לישראל, על שלא התנשא, והשפיל עצמו להיות הנמוך שבהרים. ומעשה בתלמיד חכם צעיר שבא אל רבי ברוך מלייפניק בעל "ברוך טעם" שיסמיכו לרבנות. בחנו ומצאו תלמיד מופלג, הבקי בארבעה חלקי ה"שולחן ערוך" על בוריים. אך מתוך תשובותיו הבחין, כי אין הלמדן הצעיר מצטיין במידות ובענווה יתירה. אמר לו הרב: מצד בקיאותך, ראוי אתה להיות מוסמך להוראה ולרבנות, אך עדיין עליך ללמוד גם את החלק החמישי של ה"שולחן ערוך". תמה הצעיר: לא שמעתי של"שולחן ערוך" יש חלק חמישי? השיב לו רבי ברוך: זהו החלק שאינו כתוב, אותו שולחן ערוך המלמד את מורי ההוראה בישראל איך עליהם להתנהג עם אנשים, וסעיף ראשון בו הוא "לעולם יהא אדם".
ורבי משה מקוברין היה אומר: אבי היה אומר לי שבנוסף לארבעה חלקי "שולחן ערוך" יש צורך בחלק חמישי, המורה כיצד להתנהג עם בני אדם. ואני אומר שיש צורך גם בחלק שישי, כיצד להתנהג עם בני אדם שאינם בני אדם. (תורת עם, הרב מנחם הכהן).
 
סדר קדימויות
"ואלה המשפטים"
אמרו חז"ל: כשאדם בא לפני בית-דין של מעלה, שואלים אותו בתחילה: "נשאת ונתת באמונה?", ורק אחר כך שואלים אותו: "קבעת עתים לתורה?". ללמדך, שאם אין אדם מקיים את הדינים שבין אדם לחברו, אין ערך לקביעת עתים לתורה שלו.
 
עבד כי ימלוך
"כי תקנה עבד עברי"
מה מצאה התורה להביא את דיני עבד, כבר בפתיחת מערכת המשפטים מיד לאחר עשרת הדיברות, וכי לאחר שיצאו, סוף סוף, מעבדות קשה לחירות, לא ניתן היה לצפות שבני ישראל לא ימהרו לקחת לעצמם עבדים, לא זרים ובוודאי לא מאחיהם?. אלא, מפרש "אוזניים לתורה", כי ירדה תורה לסוף דעתו של האדם, כי דווקא מי שסבל קשות והתענה תחת יד עריץ נוקשה, עלול, מיד לאחר שחרור, ליהפך לעריץ ומדכא. לכן קבעה התורה את דיני העבדים כראשונה לאחר עשרת הדיברות.
 
להיות בריא
"ורפא ירפא"
אמרו חז"ל (בבא קמא פה ע"ב) "מכאן שניתנה רשות לרופא לרפא" – רשות ולא מצווה, כי אילו הייתה זו מצווה, אסור היה לרופא לקבל שכר, שכן אמרו (עירובין ל"א, א): "מצוות לאו ליהנות ניתנו".
"ורפא ירפא" – על הקב"ה נאמר (טו, כו): "כי אני ה' רופאך" – פעם אחת, ואילו אצל רופא בשר ודם נאמר: "ורפא ירפא" – שתי פעמיים. כי רופא בשר ודם אינו מרפא בבת אחת ועל החולה לבוא אליו פעם אחר פעם. ואילו רפואת ה' כהרף עין, בבת אחת ורפואה שלמה. (הרב מנחם הכהן, שם).
 
לשון פוגעת
"וכי יריבון אנשים והכה איש את רעהו..."
המלשין ומדבר לשון הרע בחברו – הריהו מכה את רעהו בסתר, והוא גרוע מן המכה את רעהו "באבן או באגרוף". להכאה בידיים יש רפואה – "שבתו יתן ורפא ירפא", אך למלשינות וללשון הרע אין תרופה. לפיכך רמזה התורה: "והכה את רעהו", אף על פי שהכהו – רעהו הוא ויכול להתפייס עמו. אבל אחר לשון הרע אין חיים. (עפ"י רבי יהונתן מאייבשיץ).
 
קשר ישיר
"כל אלמנה ויתום לא תענון..."
מדרכו של עולם, כאשר אדם נקלע לצרה, הוא פונה תחילה לבקש עזרה מן הקרובים לו ביותר. בן אל אביו ואישה אל בעלה. לא כן אלמנה ויתום, הצועקים מיד אל הקב"ה, שאין להם קרוב ממנו. זהו שנאמר: "כי אם צעוק יצעק אלי" – צעקתו תבוא מיד אלי, ולכן מידת הדין נותנת כי "שמוע אשמע צעקתו". (רבי יצחק מוולוז'ין, ב"שולחן גבוה").
 
לתפוס מרחק
"מדבר שקר תרחק"
אין שקר שאין בו מקצת האמת, אכן, כל זמן שאין מבררים אותו מקצת ומעמידים אותו בגלוי ובבירור על מכונו, מתפשט כוח השקר על הכל. (הרב אברהם יצחק הכהן קוק)
בכל העולם כולו, לא נמצא אדם שיהיה כולו אמת. העולם מתחלק בין כאלה שהם קרובים לשקר, ובין כאלה שהם רחוקים מן השקר. (רבי מנדל מקוסוב).


"וְאֵלֶּה הַמִּשְׁפָּטִים אֲשֶׁר תָּשִׂים לִפְנֵיהֶם" (`שמות` כא)
`יש לעובדי כוכבים שופטים. ויש לישראל שופטים. ואין אתה יודע מה ביניהם? משל לחולה שנכנס הרופא אצלו לבקרו. אמר לבני ביתו; "האכילוהו כל מה שהוא מבקש". נכנס אצל אחר, אמר להם; "הזהרו בו, שלא יאכל דבר פלוני". אמרו לו; "לראשון אמרת, שיאכל מה שירצה. ולשני אמרת, שלא יאכל דבר פלוני"?! אמר להם; "הראשון אינו לחיים, לפיכך אמרתי שיאכל כל מה שירצה. אבל זה שהוא לחיים, אמרתי; הזהרו בו". כך לעובדי כוכבים שנפרשים ואינן עוסקים בתורה ואינן עושין אותה. שנאמר; "וְגַם אֲנִי נָתַתִּי לָהֶם חֻקִּים לֹא טוֹבִים" (`יחזקאל` כ כה). אבל המצוות, כתיב בהן; "אֲשֶׁר יַעֲשֶׂה אוֹתָם הָאָדָם וָחַי בָּהֶם" (`יחזקאל` כ יא). (מ"ר שמות ל כב). אומר רש"י; `אלה כלי הדיינים, מקל ורצועה לרדות בהם`.
מה צורך היה להראותם זאת תחילה? והלא תספיק השעה כאשר יהיו נזקקים לכך? ברם; תמיד יש להראות לבני ישראל מלכתחילה שקיימת מידת הדין בעולם, כדי שיהו מתיראים לעשות רע וממילא לא יהא צורך להשתמש במידת הדין. וא"כ הרי חסד הוא זה שמראים מקודם את המקל והרצועה. "וְהָאֱלֹקִים עָשָׂה שֶׁיִּרְאוּ מִלְּפָנָיו" (`קהלת` ג) השי"ת ברא את הרעה כדי שיראו מלפניו ולא יהא צורך לנצל את הרעה. (`סדור של שבת`)

"וְהִגִּישׁוֹ אֲדֹנָיו... אֶל הַדֶּלֶת אוֹ אֶל הַמְּזוּזָה וְרָצַע אֲדֹנָיו אֶת אָזְנוֹ בַּמַּרְצֵעַ" (`שמות` כא ו) 
בעניין זה שואלים חז"ל; `מה ראתה אוזן להרצע מכל שאר האיברים שבגוף`? משיב על כך התנא ר` יוחנן בן זכאי; `אוזן זאת ששמעה על הר סיני "לֹא תִגְנֹב" (`שמות` כ יג) והלך וגנב, תרצע`. (ע"פ רש"י). על מאמר זה העיר האדמו"ר רבי אברהם מרדכי מגור; לא מקרה הוא, שהאוזן לא קלטה כראוי את הצו האלוקי "לֹא תִגְנֹב". הדעת נותנת, שאוזן זאת שמעה הרבה דברי ליצנות וניבול פה. ובידוע, ש`ליצנות אחת דוחה מאה תוכחות`. משום כך ציותה התורה, שאיש זה ירצע באלית אזנו. שכן אמרו חכמים; שאלית האוזן נבראה כדי לכוף אותה לפנים האוזן ולהימנע בכך משמיעת דברים אסורים. והרי איש זה לא נהג כן באלית אזנו ולכן תרצע.
בעצם מה אשמה האוזן אם האדם לא ציית אח"כ למה שהיא שמעה? אומר בעל חידושי הרי"ם זצ"ל; מסתבר, כי באם לא ציית למה ששומעים, הרי מוטב יותר לא לשמוע מלכתחילה. בעד שמיעה כזו על מנת שלא לציית, ראוי לרצוע את האוזן.

"אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ וְנִקָּה הַמַּכֶּה" (`שמות` כא יט)
אמנם המזיק משלם בעד הכל; נזק, צער, ריפוי, שבת ובושת. אולם הרי גרם לניזוק גם ביטול תורה ותפילה בעת מחלתו. ומי אפוא ישלם את ההפסד הזה? ואכן שבר זה נשאר כמעמסה תמידית על המכה ולעולם איננו יכול להיטהר מכך. במה דברים אמורים? רק אם אמנם עוסק המוכה בתורה ובעבודה בקומו מחליו, אבל "אִם יָקוּם וְהִתְהַלֵּךְ בַּחוּץ עַל מִשְׁעַנְתּוֹ", שהוא הולך בטל בחוצות ולא זו בלבד שאיננו מצטער על אשר החסיר בעת מחלתו ואינו שואף למלא את החסר, אלא שהוא עוד מתבטל בחוצות, הריהו מוכיח בזה, שהמכה לא גרם לו שום ביטול תורה ועל כן "וְנִקָּה הַמַּכֶּה". (`כרם הצבי`)

"כִּי יִתֵּן אִישׁ אֶל רֵעֵהוּ כֶּסֶף אוֹ כֵלִים לִשְׁמֹר וְגֻנַּב מִבֵּית הָאִישׁ אִם יִמָּצֵא הַגַּנָּב יְשַׁלֵּם שְׁנָיִם. אִם לֹא יִמָּצֵא הַגַּנָּב וְנִקְרַב בַּעַל הַבַּיִת אֶל הָאֱלֹקִים" (`שמות` כב ו)
"כִּי יִתֵּן אִישׁ". כאשר השי"ת שנקרא "אִישׁ", נותן "אֶל רֵעֵהוּ" אל היהודי, שהוא בבחינת "רֵעֵהוּ" ("רֵעֲךָ וְרֵעַה {וְרֵעַ} אָבִיךָ אַל תַּעֲזֹב" [`משלי` כז]). "כֶּסֶף אוֹ כֵלִים", את כל הצטרכויותיו החומריות והגופניות "לִשְׁמֹר" כדי שישמרם ויחזיקם בקדושה ולבסוף "וְגֻנַּב מִבֵּית הָאִישׁ" הוא פוגם, הוא מקלקל את אבריו ואת כספו ועל ידי כך הוא מוציא את כל זאת מתוך הקדושה. הרי "אִם יִמָּצֵא הַגַּנָּב", אם בעת נתנו דין וחשבון על מעשיו ימצא, שהוא עדין אשם ולא עשה תשובה, אזי "יְשַׁלֵּם שְׁנָיִם", הריהו נענש עונש כפול לפי חטאו ("כִּי לָקְחָה מִיַּד ה` כִּפְלַיִם בְּכָל חַטֹּאתֶיהָ" [`ישעיה` מ]). אבל "אִם לֹא יִמָּצֵא הַגַּנָּב" אלא מתברר שעשה תשובה מיד, אזי "וְנִקְרַב בַּעַל הַבַּיִת אֶל הָאֱלֹקִים", ע"י תשובתו הריהו מתקרב "אֶל הָאֱלֹקִים" עוד יותר מאשר לפני החטא, שכן `במקום שבעלי תשובה עומדים אין צדיקים גמורים יכולים לעמוד`. (`חתם סופר` בשם רבו ר` נתן אדלר זצ"ל) 

"כִּי תֵצֵא אֵשׁ וּמָצְאָה קֹצִים וְנֶאֱכַל גָּדִישׁ אוֹ הַקָּמָה" (`שמות` כב ה)
`אין פורענות באה, אלא בשביל רשעים. ואינה מתחלת אלא מן הצדיקים` (`בבא קמא` ס) באמת כשבאה פורענות לעולם, הריהי מופנית בעיקר נגד הרשעים, "וּמָצְאָה קֹצִים". ברם; כל זמן שקיימים צדיקים הרי זכותם עומדת ומגינה שהפורענות לא תוכל לבוא. לפיכך; אם הפורענות מוכרחה בכל זאת לבוא, מסלקים תחילה, לגודל הכאב את הצדיקים, למען לא תוכל זכותם לעכב את הפורענות "וְנֶאֱכַל גָּדִישׁ אוֹ הַקָּמָה". (`פרדס יוסף`) "וְכִי יִשְׁאַל אִישׁ מֵעִם רֵעֵהוּ... אִם בְּעָלָיו עִמּוֹ לֹא יְשַׁלֵּם" (`שמות` כב יג)
כל אדם קיבל את נשמתו ואת חייו בהשאלה מן השמים, על מנת שישתמש בהם לטובה. והרי שואל חייב אפילו באונסין וא"כ; כיצד יכול אדם לפטור את עצמו מן העברות שהוא עושה באונס, או בשוגג? רק כאשר "בְּעָלָיו עִמּוֹ", שהוא זוכר תמיד את השי"ת ומקבל על עצמו עול מלכות שמים, אזי "לֹא יְשַׁלֵּם". הוא אשר אמר דוד המלך; "אַחַת שָׁאַלְתִּי מֵאֵת ה"` (`תהילים` כז ד). הרי נשמה אחת ויחידה זו רק שאלתי אותה מאת הבורא, א"כ קיים החשש פן אתחייב אפילו באונסין, אך מכיון ש"אוֹתָהּ אֲבַקֵּשׁ שִׁבְתִּי בְּבֵית יְהֹוָה כָּל יְמֵי חַיַּי", ששאפתי תמיד להתקרב אל השי"ת ולהיות עמו, הרי זה אפוא שאילה בבעלים. (הרבי בונים מפשיסחא זצ"ל)

"וְנָשִׂיא בְעַמְּךָ לֹא תָאֹר" (`שמות` כב כז)
לדאבון הלב רגילים בני אדם לבקש חסרונות וצדדים שליליים אצל המנהיגים העומדים בראש העם. כל החשדות, הקובלנות והטענות, מופנים כלפיהם. אפי` משה רבנו נחשד בעיני רבים מן העם, במעשים גרועים ביותר. לפיכך; נתנה תורה ציווי מיוחד, שלא לבזות ולא לקלל את הנשיא, המנהיג את העם. 
אמרו חכמינו לגבי חמץ;`שלך אי אתה רואה, אבל אתה רואה של אחרים ושל גבוה`. לעולם אין אדם רואה אצל עצמו שום חמץ (`חמץ` הוא סמל הרע), אבל רואה הוא תמיד חמץ אצל אחרים ובמיוחד אצל `גבוה`, אצל מנהיגי העם בעלי המעמד הגבוה. (`הדרש והעיון`)

"מְלֵאָתְךָ וְדִמְעֲךָ לֹא תְאַחֵר בְּכוֹר בָּנֶיךָ תִּתֶּן לִי" (`שמות` כב כח)
אמרו חכמינו; כי בעון נדרים שלא שולמו, מתים בנים. זהו מה שמרמזת כאן התורה; "מְלֵאָתְךָ", גם מה שאתה נודר בזמן שאתה מלא ושבע, "וְדִמְעֲךָ" וגם מה שאתה נודר בעת צרה, מתוך דמעות וצער, "לֹא תְאַחֵר" מלשלם את הנדר, שאם לא כן הרי "בְּכוֹר בָּנֶיךָ תִּתֶּן לִי", תהא חייב לתת לי את בניך. (`זית רענן`)

"וְאַנְשֵׁי קֹדֶשׁ תִּהְיוּן לִי" (`שמות` כב ל)
מכאן שצריך להיות מקודשים ופרושים להקב"ה. יש להיזהר שלא לאכול מאכל שיש בו אפי` ספק לגבי כשרותו, שאז פוגם בציווי של "וְאַנְשֵׁי קֹדֶשׁ תִּהְיוּן לִי". אדם שאוכל מאכל כשר, הקב"ה מחזיק אותו כודאי שלו, "תִּהְיוּן לִי". אך אם אוכל דבר שאינו כשר, הקב"ה אומר; שאינו נכלל בגדר "תִּהְיוּן לִי" חלילה. וממילא גם כשאוכל דבר שהוא ספק כשר, הרי שהקב"ה מחזיק ממנו בספק "תִּהְיוּן לִי". ידוע שהמתרחק מתאותיו לשם שמים, יכול אפי` ב`שב ואל תעשה` להגיע למדרגות עצומות. (`דברי מרדכי`)

"אַל תָּשֶׁת יָדְךָ עִם רָשָׁע לִהְיֹת עֵד חָמָס" (`שמות` כג)
אם מקיים אתה מצוה והנך מצרף לך שותף לאותה מצוה את היצר הרע; בזה שאתה מקיימה מתוך נגיעה, בשביל כבוד, או ממון, דע לך איפוא שהוא היצר הרע, יהיה אח"כ ל"עֵד חָמָס", שיחמוס ממך את המצוה הזאת. כפי שאמרו חז"ל; `יורד ומסטין, עולה ומקטרג`. בתחילה הוא מסית את האדם לעשות רע ואח"כ הוא מקטרג עליו בשמים ומוכיח, שאפי` מצוותיו אין להם כל ערך. (`נועם אלימלך`)

"לֹא תִהְיֶה אַחֲרֵי רַבִּים לְרָעֹת וְלֹא תַעֲנֶה עַל רִב לִנְטֹת אַחֲרֵי רַבִּים לְהַטֹּת" (`שמות` כג) 
"`וְלֹא תַעֲנֶה עַל רִב"; על רב. שאין חולקין על מופלא שבבי"ד (רש"י).
דעתו של המנהיג הגדול, מופלא שבבי"ד גדולה היא מדעתם של המוני העם הפשוטים. לפיכך; חייב הרוב להכנע תחת דעתו. בעיר אחת נתחברו אנשים שפלים מבני ההמון והתמרדו נגד הרב וראש הקהל, על אשר הם מנהלים את כל עניני הקהל, כגון; תלמוד תורה, מקוה, כשרות וכו`, מבלי להתייעץ גם אתם. "רבי"! טען אחד מהם בחוצפה כנגד הרב; "הלא גם התורה אמרה; "אַחֲרֵי רַבִּים לְהַטֹּת""? השיב לו הרב ואמר; "פעם נתאספו כל מאתים ארבעים ושבעת אברי הגוף ובאו בטענה כלפי הראש, על אשר הם אינם אלא כמשרתים לפניו, מעולם אינו מתייעץ איתם, אינו שואל לדעתו של אף אחד מהם, כי אם הוא עצמו מחליט הכל וכל הנראה בעיניו הוא מצוה לעשותו. היתכן? טענו כנגדו. והלא אמרה תורה: "אַחֲרֵי רַבִּים לְהַטֹּת"! ולא שתהיה אתה רודן עלינו. אמר להם הראש; פסוק זה שבתורה מכוון כנגד הסנהדרין, ששם ישבו שבעים ואחד ראשים ולכן היה צורך לשאול לדעתו של כל אחד ואם נתגלעו חילוקי דעות היו פוסקים לפי הרוב. אבל אתם, הרי אין ביניכם אף ראש אחד, כי אם כל "זנב" רוצה לחוות דעה, על כגון דא לא נאמר: "אַחֲרֵי רַבִּים לְהַטֹּת"". (מובא ב`מעינה של תורה`)
רק בדבר שאינו ברור, העשוי לנטות לצד זה, או לצד אחר, יש להטות אחר הרוב, אבל דבר ברור הנעלה מכל ספק, אינו כפוף להכרעת הרוב. לפיכך לא יטו בנ"י לעולם אחרי רוב העולם ביחס לאמונה. (ה`חתם סופר`)

"מִדְּבַר שֶׁקֶר תִּרְחָק" (`שמות` כג ז)
שנו רבותינו ב`מסכת עדיות` (ח ז); `אין אליהו (הנביא) בא... אלא לרחק המקורבין בזרוע ולקרב המרוחקין בזרוע`. מאמר זה של התנא רבי יהושע בן חנניה, רב בו הסתום מן המפורש. וחכמי ישראל הסבירוהו בפנים שונות ע"פ דרכי הפרד"ס (פשט, רמז, דרש, סוד). אחד הפירושים הנאים, הממזג כל יסודות הפרד"ס, מובא משמו של האדמו"ר רבי אברהם יששכר מראדומסק, בעל `חסד לאברהם`. כידוע; מרוחקות אותיות א מ ת זו מזו מרחק רב. ולעומת זאת סמוכות ומקורבות אותיות שקר אחת לרעותה. בזמן הזה עולמנו אחוז בזרועות השקר ומתרחק הרבה מן האמת, כי מטבע הדברים מעדיף האדם להלך בדרך הקלה והסלולה, ששכרה הגשמי בצדה, מלבור לו דרך קשה בעמל וביגיעה, שאין הנאה מיידית מזומנת לו על כך. באים אפוא חז"ל ומבשרים לנו; שלעתיד לבוא כשיופיע אליהו הנביא ויבשר לנו על הגאולה השלמה של ישראל, יתקרבו `המרוחקין` (אותיות א מ ת המרוחקות) ויהיה עולם שכולו אמת. ולעומת זאת יורחקו `המקורבין` (אותיות שקר המקורבות) ויבוא הקץ על עולם השקר, שהיה מאחז כל הימים את הבריות בקסמי שווא.

"וְאֵלֶּה הַמִּשְׁפָּטִים אֲשֶׁר תָּשִׂים לִפְנֵיהֶם" ('שמות' כא א)
'דרש בר קפרא; מנא הא מלתא להא דאמרי רבנן: 'הוו מתונים בדין'? דכתיב: "וְלֹא תַעֲלֶה בְמַעֲלֹת" ('שמות' כ כג) וסמיך ליה: "וְאֵלֶּה הַמִּשְׁפָּטִים"' ('סנהדרין' ז)
כלומר; בפסוק האחרון של הפרשה הקודמת מוזהרים אנו שלא לעלות אל המזבח "בְמַעֲלֹת". וכפי שפירשו; שלא לעלות בו בחזקה ובמרוצה, אלא במתינות. באותה מדה על החכמים להתנהג בעת פסיקת גזר דין במתינות ובשקול הדעת ולא בחפזון ובמהירות. ונראה להבין זאת ע"י התבוננות בשרש הסיבה והנטיה לפסוק דין במהירות; הנהגה זו נובעת מחמת בטחון עצמי מופרז, הנעוץ בגאוה פנימית. לאמר: "הרי אני חכם בעצמי ואין לי סיבה לחזור ולשקול את הדבר שוב". ולכן אין הוא חפץ לעיין עוד פעם במקורות ההלכה ולדון בהם עוד ועוד. אכן מדה כנגד מדה; כשלבסוף תתגלה טעותם של ה'חכמים' הללו ויתגלה קלונם בפני כל ויוודע כי תשובותיהם ה'בטוחות' מושתתות על בדיונות לבם, ללא שום יסוד מוצק ובסיס הלכתי מוסמך. וא"כ זוהי כונת דרשת בר קפרא; "וְלֹא תַעֲלֶה בְמַעֲלֹת עַל מִזְבְּחִי". בהעלותך נידון כלשהו על כס המשפט ועל מזבח הדין אל נא תעלה "בְמַעֲלֹת" ובהתפארות מיותרת הנובעת אך ורק מגאוה. כי ב"אֵלֶּה הַמִּשְׁפָּטִים" מוטל עליך לדון כל דבר ודבר במתינות ובכובד ראש ולא בחפזון. כך תנצל שלא תחשף בורותך לעין כל; "אֲשֶׁר לֹא תִגָּלֶה עֶרְוָתְךָ עָלָיו". כיון שתקיים את עצת חכמים; 'הוו מתונים בדין' ('אבות' א א).  ('בן יהוידע' 'סנהדרין' ז)
 
"אִם חָבֹל תַּחְבֹּל שַׂלְמַת רֵעֶךָ עַד בֹּא הַשֶּׁמֶשׁ תְּשִׁיבֶנּוּ לוֹ" ('שמות' כב כה)
מעשה שאירע בעיר פוזנא, מקום מושבו של הגאון ר' עקיבא איגר זצ"ל; מת אחד מעשירי העיר אשר דרכו היתה להלוות בריבית ולפיכך; היה שנוא על כל בני המקום. אנשי ה'חברא קדישא' בקשו בעבור קבורתו סכום עצום עשרת מונים מתעריף הקבורה שהיו רגילים לבקש. חרה אפם של בני הנפטר והתלוננו על כך בפני מושל העיירה. קרא המושל את רב העיר ותמה בפניו לנוכח האפליה. השיב לו רבנו עקיבא איגר בדבר חכמה: "קברי ישראל אינם קנויים לנפטר כי אם לזמן קצוב. שהרי מצפים אנו לביאת המשיח שאז יקומו כולם בתחית המתים. אולם יהודי זה אשר התפרנס מהלוואות בריבית ולא שעה לאיסור התורה החמור לא יקום בתחית המתים. וע"כ חלקת קברו היא קנין לצמיתות. ואכן סכום התשלום צריך להיות שונה מכל בני הקהילה". מענה זה מצא חן בעיני המושל הגוי שהצדיק את אנשי ה'חברא קדישא'. ('עוד יוסף חי' דרשות)
 
"אִם כֶּסֶף תַּלְוֶה אֶת עַמִּי אֶת הֶעָנִי עִמָּךְ" ('שמות' כב כד)
אב אחד שאל את בנו שהיה נער פקח: "על גג ביתנו עמדו עשר צפורים. באו ארבעה צידים וירו עליהם ומתו ארבעה צפורים. כמה נשארו על הגג"? ענה הנער: "ארבעה". אמר לו אביו: "טעית בחשבון. שהרי ארבע מתו וממילא נשארו ששה". אמר לו הנער החכם: "מאחר שירו על ארבעת הצפורים בודאי היה רעש גדול והשש עפו וברחו. וא"כ לא נותרו על הגג אלא אותן הארבעה שמתו". אמר לו האב: "בני צדקת בדבריך". והנמשל; במבט ראשון נדמה שאותו ממון שהאדם נותן לצדקה יצא ממנו. וממון זה נחשב כמו מת שהרי הוא לא ישוב אליו. ואילו הממון שנשאר באוצרו נחשב כחי כי הוא ברשותו. וכמו שאמר האב לבנו. אולם האמת היא; שהממון הניתן לצדקה הוא הממון שהאדם יכול לבטוח בו שישאר שלו תמיד. ולעומת זאת הממון שיש לו באוצרו עלול לצאת ממנו. כמו שאמר שלמה המלך: "אַל תִּיגַע לְהַעֲשִׁיר... כִּי עָשׂה יַעֲשֶׂה לּוֹ כְנָפַיִם כְּנֶשֶׁר יָעוּף הַשָּׁמָיִם" ('משלי' כג ד-ה). וכן אמר מונבז המלך: "אבותי גנזו לאחרים ואני גנזתי לעצמי" ('ב"ב' יא). ('משל ונמשל')
 

"מִדְּבַר שֶׁקֶר תִּרְחָק" ('שמות' כג ז)
'"הִנֵּה יְחַבֶּל אָוֶן וְהָרָה עָמָל וְיָלַד שָׁקֶר" ('תהלים' ז טו). א"ר לוי: "בשעה שאמר הקב"ה לנח שיכניס שנים שנים מכל מין ומין לתיבה, באו ונכנסו כולם לתיבה; "שְׁנַיִם שְׁנַיִם בָּאוּ אֶל נֹחַ" ('בראשית' ז ט) נכנסו כל אחד ואחד וזוגו עמו. בא השקר ורצה להכנס. א"ל נח: "אתה לא יכול להכנס לתיבה אלא א"כ תביא בן זוג". הלך השקר וחפש בן זוג. פגש את 'פחתא' (אסון) ואמר לו: "מאיפה אתה בא"? ענה לו: "מאצל נח. שהלכתי ורציתי להכנס לתיבה ולא נתן לי להכנס ואמר לי: "אם יש לך בן זוג יכול אתה להכנס". "האם רוצה אתה להיות לי בן זוג"? אמר לו: "ומה אתה תתן לי"? אמר לו: "אני מתנה אתך שכל מה שאקבל אתה תקח". תקנו ביניהם שכל מה שמכניס השקר לוקח הפחת. עלו שניהם לתיבה. כיון שיצאו היה השקר מכניס והפחת לוקח. הלך השקר והתלונן מדוע לוקח את מה שהרויח הוא. אמר לו הפחת: "לא כך סיכמנו שכל מה שאתה מכניס אני לוקח"? לא היה לו פתחון פה. כל מה שהשקר מכניס הפחת לוקח. לכך: "וְהָרָה עָמָל וְיָלַד שָׁקֶר". שקר מוליד שקר'. ('שוחר טוב' 'תהלים' ז)
 
שקרים
'השקרן כופר באלקי אמת ומאמין באל זר ששמו; 'שקר'. ('שערי קדושה' לר' חיים ויטאל)
גם לשקרן קורה פעם שהוא אומר בכונה אמיתית, קריאת שמע. הקב"ה יתפאר באותו אדם שהנה הוא קבל על עצמו עול מלכות שמים. אז יבוא השטן ויקטרג: "רבונו של עולם מה יש לך להתפאר ולשמוח באדם זה הוא הרי שקרן. הוא אומר תמיד בפיו, ההיפך ממה שהוא חושב בלבו" ('קדושת לוי' קה)
בת הלויה של מדת השקר, היא החנופה. אין בנמצא שקר שאין בו חנופה. וכמוהו, גם היא מאוסה לפני הקב"ה. בספר 'מעלות המדות' מובא; שהחנפנים הם השקרנים הגדולים ביותר. והם אומרים על הרע שהוא טוב. ('צואת ר"נ כץ)
מה הטעם לכך שאותיות המלה 'שקר' סמוכות אחת לשניה לפי סדר א-ב. ואילו האותיות של המלה 'אמת' מרוחקות כ"כ אחת מן השניה? הטעם הוא; כי לדאבוננו נפגשים בשקר לעתים קרובות פעם אחר פעם. ואלו את אור האמת אפשר למצוא בקושי מפוזר פה ושם.
'כשיגיע הזמן שבו השקר יהיה קשה בעיני האנשים כמו חטא העריות, אז יבוא המשיח'. (מדרש 'פנחס' כו)
 
"וַיָּבֹא משֶׁה בְּתוֹךְ הֶעָנָן וַיַּעַל אֶל הָהָר וַיְהִי משֶׁה בָּהָר אַרְבָּעִים יוֹם וְאַרְבָּעִים לָיְלָה" ('שמות' כד יח)
לסוחר היתה סחורה למכור והיו לו שני קונים; האחד היה מוכן לקנות את כל הסחורה, אולם תשלומיו לא היו בטוחים. ואילו השני היה מוכן לקנות חלק מהסחורה אבל תשלומיו היו מובטחים. למי ימכור הסוחר? בודאי שימכור לאותו סוחר שקונה רק חלק מהסחורה אולם תשלומיו מובטחים. ע"פ משל זה הסביר רבי עזרא עטיה זצ"ל את דברי הגמרא שאומרת; 'אמר ר' יהושע בן לוי: "בשעה שעלה משה למרום אמרו מלאכי השרת לפני הקב"ה: "חמדה גנוזה... אתה מבקש ליתנה לבשר ודם. "מָה אֱנוֹשׁ כִּי תִזְכְּרֶנּוּ וּבֶן אָדָם כִּי תִפְקְדֶנּוּ" ('תהלים' ח ה). אמר לו הקב"ה למשה: "אחוז בכסא כבודי וחזור להן תשובה". אמר להם: "קנאה יש ביניכם? יצה"ר יש ביניכם"? מיד הודו לו לקב"ה' ('שבת' פח). בתורה יש שני חלקים; חלק הפשט של התורה. והחלק הנסתר של התורה. היו לתורה שני קונים; ישראל והמלאכים. המלאכים רצו לקנות חלק אחד. דהיינו; את החלק הנסתר של התורה כי לגבי הפשט הם ידעו שאינם שייכים לו שהרי לא נצטוו במצוות המעשיות. אולם הם בטוחים בתשלומים כי הם אינם חוטאים. לעומת זאת לישראל יש שייכות לכל חלקי התורה פשט וסוד אולם הם אינם בטוחים בתשלומים כי הם עלולים לחטוא ולאבד את הכל. למי ראוי למכור? בודאי למלאכים. באותה שעה בא הקב"ה לסייע למשה. אמר לו הקב"ה למשה: "אחוז בכסא כבודי וחזור להן תשובה". כלומר; תענה להם: "שגם ישראל בטוחים בתשלומים מאחר שיש באפשרותם לעשות תשובה. כך שגם אם הם יחטאו קיימת תשובה המתקנת את הכל. וזהו שאמר: "אחוז בכסא כבודי". כי; 'גדולה תשובה שמגעת עד כסא הכבוד' ('יומא' פו). מיד הודו לו המלאכים. שנאמר: "ה' אֲדֹנֵינוּ מָה אַדִּיר שִׁמְךָ בְּכָל הָאָרֶץ". ('תהלים' ח י)
 
"רַק שִׁבְתּוֹ יִתֵּן וְרַפֹּא יְרַפֵּא" ('שמות' כא יט)
מעשה שהיה בבן אחותו של הגאון מוילנא שנפל למשכב והתיאשו הרופאים מחייו ולא יכלו להביא רפואה למחלתו. הלכה אמו לאחיה ובכתה בדמעות שליש שיתפלל לרפואת בנה. אמר לה: "אתפלל בעדו לכי לביתך ויטב מצבו". חזרה ואמרה לו: "אבל הרופאים התיאשו מחייו". אמר לה: "אם תבטיחי לי שהוא יקפיד בשמירת שבת, אני מבטיח לך שיהיה בריא". וכך היה. היא הבטיחה לו שבנה יקפיד בשמירת שבת והוא הבטיח לה שיהיה בריא. ולאחר שהבריא שאלה אותו: "מנין לך הבטחון שאם הוא ישמור שבת הוא יבריא"? אמר לה: "הרי זה מקרא מפורש: "רַק שִׁבְתּוֹ יִתֵּן" אם אדם ישמור שבת שהיא מקור הברכה. מובטח לו: "וְרַפֹּא יְרַפֵּא". יזכה לרפואה שלמה.

"ונקרב בעל הבית אל אלקים"
"ונקרב בעל הבית אל האלקים" במה יכול "בעל הבית" פשוט, סתם יהודי שאינו לא למדן ולא חסיד, להתקרב אל האלקים ? "אם לא שלח ידו במלאכת רעהו" אם אינו נוגע במה ששייך לחברו, זהו לבד די חשוב ומספיק כדי להיות קרוב אל האלקים. (ר' מאיר מפרימשלאן)

"אם כסף תלוה את עמי את העני עמך"
כשאתה מלוה כסף לעני, אל תחשוב שלו אתה נותן, כי באמת "את העני עמך" רק מה שאתה נותן לעני הוא שלך והולך עמך, כי אין מלוין לו לאדם אלא תורה ומצוות ומעשים טובים. (ר' אהרון לעווין)

"מדבר שקר תרחק"
אם אדם היה יודע כמה גדולה כוחה של האמת לא היה מעז לשקר לעולם ... 
(ר' אברהם אביש מפרנפורט)

"מדבר שקר תרחק"
הצדיק ר' פנחס מקוריץ היה אומר : 13 שנה לימדתי את לשוני לא לדבר שקר. לאחר מכן, עוד הייתי צריך 13 שנה כדי ללמדה כיצד לדבר אמת. ומעשה בצדיק ר' חיים הלברשטם, רבה של צאנז, שהיה עומד בביתו ומביט מבעד לחלון לעבר הרחוב, כשהוא סוקר היטב את פני העוברים ושבים. לפתע קרא לאחד העוברים ובקשו להיכנס לביתו. הלה נענה לבקשתו ומיהר לחדרו. כאן שאלו ר' חיים : "אמור נא לי, לו היית מוצא עכשיו, תוך כדי הליכתך ארנק גדוש שטרות כסף, מה היית עושה? השיב האיש: "מה פירוש מה הייתי עושה? הייתי מכריז וקורא שמצאתי ארנק, עד שהיה מופיע בעל האבידה". הודה לו ר' חיים, והאיש עזב את החדר. לחש ר' חיים לעצמו "איזה שקרן!" שוב ניצב ליד החלון, שוב קרא לאחד העוברים הזמינו לביתו ושאלו באותה שאלה שהציג לראשון. האיש הרהר כמה שניות וענה: "רבי למה לשקר, אני איש עני ואביון הנה נזדמנה לי מציאה שיכולה להקל על מצבי. בוודאי הייתי משלשל את הארנק לכיסי וממהר להסתלק מן המקום. רמז לו ר' חיים כי הוא יכול ללכת. כאשר יצא לחש ר' חיים : "איזה רשע" שוב חזר ר' חיים אל החלון, שוב קרא לאחד העוברים הזמינו לביתו ושאלו באותה שאלה. האיש נראה נבוך, חכך בדעתו, ולבסוף אמר: רבי מה אני יודע עכשיו כיצד הייתי נוהג לו מצאתי ארנק?" רמז לו ר' חיים ללכת. כאשר יצא האיש, לחש הרבי: "סוף סוף מצאתי איש אמת!"

"לנטות אחרי רבים להטות"
רק בדבר שאינו ברור, העשוי לנטות לצד זה או לצד אחר - "לנטות", אז יש להטות אחר הרוב, אבל דבר ברור הנעלה מכל ספק אינו כפוף להכרעת הרוב. לפיכך לא יטו בני ישראל לעולם אחרי רוב העולם ביחס לאמונה. 
(הגאון בעל חתם סופר) 

"וביום השביעי תשבות למען ינוח שורך וחמרך"
מה משמעותו של הביטוי "למען ינוח"? שאתה עצמך תשבות באופן כזה, שבכוח השבת שלך תשפיע על סביבתך, שגם בהמתך תנוח מעצמה, כפי שמספרת הגמרא על שורו של ר' יוחנן בן תורתא, שסירב לעבוד בשבת גם אצל הגוי. (אדמו"ר רא"מ מגור) 

"ורפא ירפא" 
על הקב"ה נאמר (טו, כו): "כי אני ה' רופאך" – פעם אחת, ואילו אצל רופא בשר ודם נאמר: "ורפא ירפא" – שתי פעמיים. כי רופא בשר ודם אינו מרפא בבת אחת ועל החולה לבוא אליו פעם אחר פעם. ואילו רפואת ה' כהרף עין, בבת אחת ורפואה שלמה. (הרב מנחם הכהן).


ללמוד מכל אחד !
"אם המצא תמצא בידו הגנבה...שניים ישלם"
רבי בונים מפשיסחא היה אומר: בעבודת השם צריך אדם ללמוד שלושה דברים מן הגנב, ושלושה מן התינוק.
שלושה מן הגנב: 
אחד – לעולם אין הוא מתעצל, ומשמזדמנת "מלאכה" לידו, הריהו מוכן לעשותה אף באישון לילה, ואינו נרתע מפני קור וגשם, והוא מוכן ומזומן לה בכל מזג אוויר.
שניים – אם לא הצליח בפעם הראשונה, אין הוא נלאה מלנסות פעם שנייה ושלישית.
שלוש – אל כל מעשה גנבה שלו, אף של חפץ קטן ביותר, הוא מתייחס באותו כובד ראש כאל גנבת חפץ יקר ערך.
שלושה מן התינוק:
אחד – שמח תמיד.
שניים – לעולם ידיו עסוקות ואינו יושב בטל.
שלוש – כאשר הוא רוצה דבר מה – הריהו בוכה.
(אמרות חכמה על התורה)

"ורפא ירפא"
מכאן שניתנה רשות לרופא לרפאות (רש"י)
לפני אחד הצדיקים הגדולים שבדורות עברו באו פעם אנשים ובכו ובקשו ממנו, כי יתפלל למען חולה מסוכן, אשר הרופאים כבר נתייאשו מחייו וקבעו, שאיננו יכול עוד לחיות.
נענה הצדיק ואמר "התורה נתנה רשות לרופאים לרפאות אבל לא נתנה להם רשות לייאש את החיים! לכך אין להם כל זכות! שכן הם לא קבלו רשות על כך".

"אֲשֶׁר תָּשִׂים לִפְנֵיהֶם" (כא א)
פירש"י: `אמר לו הקב"ה למשה: "לא תעלה על דעתך לומר אשנה להם הפרק וההלכה ב` או ג` פעמים עד שתהא סדורה בפיהם כמשנתה ואיני מטריח עצמי להבינם טעמי הדבר ופירושו", לכך נאמר: "אֲשֶׁר תָּשִׂים לִפְנֵיהֶם" כשלחן הערוך ומוכן לאכול לפני האדם`. ע"כ.
ובהתבוננות שטחית הדבר תמוה וכי משה רבנו חס על טרחתו שלא לבאר להם טעמי הדבר ופירושו, עד שהוצרך הקב"ה לומר לו שלא יעשה כן?
ובאמת הדבר מבואר היטב: שהרי אמרו חז"ל שדברי תורה נקנין לאדם ביגיעה ובעמל גדולים וכגון מה שאמרו במסכת `ברכות` (סג:) ובמסכת `שבת`: `אין דברי תורה מתקיימין אלא במי שממית עצמו עליה` (פג:). ועוד אמרו ב`מגילה`: `אמר רבי יצחק: "אם יאמר לך אדם לא יגעתי ומצאתי אל תאמן" ` (ו:). ושנינו ב`אבות`: `כך היא דרכה של תורה... ובתורה אתה עמל` (ו ד). ומעתה היה מקום ביד משה לומר: אסתום להם הדברים כמו שהם, בכדי שהם יעמלו עליה ויגעו בה כראוי ולאחר מכן יעמדו על בוריה בכח עצמם וכך תהא התורה קנויה בידם כפי הראוי להם.
לכך אמר לו הקב"ה: שעל הרב להאכיל את תלמידו את הדברים `כשלחן ערוך` ואין לו לרב לסתום את הדברים ואין זה מוריד בעמל התורה ויגיעתה של תלמידי הרב, לפי שזה הוא מתפקידו של הרב ללמד את תלמידו כל מה שיש בידו ללמדו והתלמיד כבר ישאר בידו להתייגע בדברים עוד ועוד, אבל המוטל על הרב הוא ללמדו כל מה שיש לו, זהו מה שלימדה התורה כאן.
וכמו שמצינו בגמרא מסכת `פסחים` (קיב.): ש`יותר ממה שהעגל רוצה לינוק פרה רוצה להניק` ומצינו ב`סנהדרין` (סח.): שהקפיד ר"א על תלמידיו שלא מיצו את מדותיו עיי"ש.

"וְיָצְאָה אִשְׁתּוֹ עִמּוֹ" (כא ג)
מכאן למדו חז"ל: שהקונה עבד עברי חייב במזונות אשתו ובניו (`קדושין` כב.). והנה הפסוק לא אמר בפירוש שהקונה עבד עברי חייב במזונות אשתו, אלא בדרך זו שהשמיענו הכתוב שכשיוצא העבד עברי יוצאת אשתו עמו, ממילא שמענו שנכנסה עמו והרי לא נכנסה עמו לעבודה, אלא בהכרח שנכנסה לחיוב מזונות שהאדון חייב לזון אותה.
יתכן ואפשר להטעים את הדבר כך: שלימדה אותנו התורה דרך ארץ, שהדבר פשוט מאליו שאדם הקונה עבד עברי חייב לזון את אשתו ובניו, שהרי משעה שהעבד נקנה לך לא יוכל לפרנס את אנשי ביתו, מאחר שהוא עובד אצלך ומעשי ידיו שלך ודאי א"כ שעליך לזון את כל התלויים בו כלומר: אשתו ובניו. אלא שאומרת התורה, שבזמן שהעבד יוצא ממך לחירות ושוב הוא ברשות עצמו לזונם, אזי יורד ממך החיוב לזון את אשתו ובניו ורק חלק זה הוא מה שצריך הכתוב להשמיע, אבל החלק הראשון שיש עליך לזון את אשתו ובניו הוא דבר פשוט, לכן נכתב באופן זה.

"עִמּוֹ" (כא ג)
הרמב"ן דן: האם מעשה ידי האשה בזמן היות בעלה עבד עברי, שייך לאדון, או לעצמה?
ומכריע הרמב"ן: שיהיו מעשי ידיה לאדון כמו שהיו לבעלה קודם שנעשה עבד. ודקדק כן מלשון הפסוק: "וְיָצְאָה אִשְׁתּוֹ עִמּוֹ", כלומר: בשוה לבעלה וכמו שמעשי ידי בעלה היו שייכים לאדון, כמו כן מעשי ידיה היו שייכים לאדון ומעתה שנשתחרר העבד גם מעשי ידי האשה חוזרים להיות של עצמה וכאילו יצאה היא עמו.
ויל"ע: אם לפי זה תוכל האשה ג"כ לומר: `איני ניזונית ואיני עושה`, שהרי לבעלה יכולה לומר כן, כמבואר ב`כתובות` (מז:), או שמאחר שחיוב המזונות שהאדון חייב לזונה הוא מן התורה, אינה יכולה לומר: `איני עושה` ולא כתשלומי מזונות הבעל לאשה שאינו מן התורה, כמבואר בסוגיא ד`כתובות` שם וצ"ע.

"הָאִשָּׁה וִילָדֶיהָ תִּהְיֶה לַאדֹנֶיהָ" (כא ד)
לכאורה הכתוב נצרך לומר שילדיה יהיו "לַאדֹנֶיהָ" ואינם שייכים לאביהם העבד עברי ואף אינם מתיחסים אחריו, כמו שלמדו כן חז"ל במסכת `קדושין` (סח:) ממקרא זה, אולם יש להתבונן לשם מה הוצרך הכתוב לומר שגם "הָאִשָּׁה... תִּהְיֶה לַאדֹנֶיהָ", הלא מאז ומעולם היתה של אדוניה ומה חדוש יש בזה?
ואולי בא הכתוב לומר: שלא קנאה העבד בביאתו, כשם שהאשה יכולה ליקנות לבעלה בביאה, כמבואר במסכת `קדושין` (ב.) לזה השמיענו הכתוב שאף: "הָאִשָּׁה... תִּהְיֶה לַאדֹנֶיהָ" ואין ביאת בעלה קונה בה כלום.
שו"ר ב`קדושין` (סט.) שלמד ריה"ג ממקרא זה ד`האומר לשפחתו: "הרי את בת חורין וולדך עבד", הולד כמותה... שנאמר: "הָאִשָּׁה וִילָדֶיהָ תִּהְיֶה לַאדֹנֶיהָ"` ופירש"י: שלמד כן ש`בזמן ש"הָאִשָּׁה...לַאדֹנֶיהָ" הולד שתלד "לַאדֹנֶיהָ", אין "הָאִשָּׁה...לַאדֹנֶיהָ" אין הולד "לַאדֹנֶיהָ"`. וי"ל: דלזה צריך הכתוב להזכיר אף את האשה.

"וְכִי יְרִיבֻן אֲנָשִׁים וְהִכָּה אִישׁ אֶת רֵעֵהוּ" (כא יח)
הנה עד כאן לא הקדים הכתוב לומר: "וְכִי יְרִיבֻן אֲנָשִׁים" ומה ראה הכתוב להקדים לחיוב `שבת` ו`רפוי` שהדבר התחיל על ידי מריבה שרבו אנשים?
ואולי אפשר לומר, שנרמז בזה מה שאמרו חז"ל במסכת `בבא קמא` (כו:), שאף שאדם המזיק חייב גם כשהזיק בשוגג ובאונס, מכל מקום אינו חייב באופנים אלו אלא בתשלום נזק, אבל בתשלום `צער` `רפוי` ו`שבת` אינו חייב עד שיתכוין להזיק ולא בשוגג. 
ולפי זה י"ל: דכיון שהפסוק מדבר בתשלום `שבת` ו`רפוי` אמר: "וְכִי יְרִיבֻן אֲנָשִׁים", שבא הנזק מתוך מריבה ובכונה, שאילו היה בשוגג לא היה בזה תשלומי `שבת` ו`רפוי`.

"רַק שִׁבְתּוֹ יִתֵּן וְרַפֹּא יְרַפֵּא" (כא יט)
ה`אור החיים` הקדוש מסתפק ספק מענין: מה יהיה הדין במי שהכה את חברו ואמדו את המוכה למיתה, אלא שנעשה לו נס ונתרפא. האם יהא המכה חייב לשלם לו דמי "שִׁבְתּוֹ" ורפואתו, או לאו? 
ויסוד הספק הוא: שמא מאחר שאמדוהו למיתה א"כ אין בו חיוב `שבת` ואף שנתרפא וחיה הוא מעשה ניסים שנעשה לו וחיוב ה`שבת` וה`רפוי` שפקע כבר נפקע ושוב אינו חוזר, או שמא מאחר שלמעשה לא מת הרי המכה חייב בתשלומי `שבת` ו`רפוי`.
והביא: שמדברי הרמב"ם בהלכות `רוצח` (ד ג) נראה, שכל זמן שלא מת ישלם `רפוי` ו`שבת`, אף על פי שאמדוהו למיתה. אלא ששוב מצא ב`מכילתא` שאם הכהו המכה מכה שיש בה כדי להמית פטור מה`שבת` וה`רפוי` וממה שתולה התנא ב`מכילתא` את הדבר במכה שיש בה כדי להמית, משמע שאפילו אם לא מת המוכה לבסוף לא יהא המכה חייב בתשלומי `שבת` ו`רפוי`. ועיי"ש היטב מה שכתב בזה.

"וְלֹא יִהְיֶה אָסוֹן... וְנָתַן בִּפְלִלִים: וְאִם אָסוֹן יִהְיֶה וְנָתַתָּה נֶפֶשׁ" (כא כב)
פרש"י: "`וְנָתַן בִּפְלִלִים" על פי הדיינים`. 
הרב מבריסק דקדק בלשון רש"י: לשם מה הוצרך לומר כאן שחיובו `על פי הדיינים`, מה לא היה מספיק לכתוב כאן שחייב בלבד?
וביאר הדבר על פי מה שכתבו ה`תוספות` במסכת `כתובות` (לג:) ד"ה `לאו`: שבמקום שיש `קים ליה בדרבה מיניה` ונפטר מהחיוב ממון בדיני אדם מכל מקום הוא מחויב לצאת ידי שמים. ולפי זה יתבאר כונת הכתוב היטב, אם "לֹא יִהְיֶה אָסוֹן" באשה, אזי יתקיים "וְנָתַן בִּפְלִלִים" כלומר: שנוכל לחייבו בב"ד בתשלומין, שהרי אינו נפטר משום `קים ליה בדרבה מיניה`, אבל אם חלילה "אָסוֹן יִהְיֶה", שאז יהא פטור מן הממון משום `קים ליה בדרבה מיניה`, לא יוכל להתחיב בבי"ד, אבל לא יהא פטור לגמרי מן הממון, אלא יהא חייב בו בכדי לצאת ידי שמים.
ועיין בפירוש הרמב"ן כאן שכתב: שאין בולדות היזק ניכר כי מי יודע אם יצליחו או לאו?! ואמר הכתוב אע"פ שאין כאן ממון תשלומין, מ"מ נשים עליו עונש והוא כמו קנס שיטילו עליו אחרים. ואמר הכתוב שיהיה העונש "כַּאֲשֶׁר יָשִׁית עָלָיו בַּעַל הָאִשָּׁה וְנָתַן בִּפְלִלִים" (שמות כא) שהוא חפץ בילדיו וחשובים הם בעיניו, אלא שיתן זה "בִּפְלִלִים" כלומר: שלא יתן עונש יותר מכדי דמיהן. ולפי זה יתבאר ג"כ מה שהזכיר כאן רש"י: `דיינים`, היינו: שאינו כשאר מקום, אלא קנס ועונש ואעפ"כ בעינן שיהיה `על פי הדיינים` עיי"ש.

"כִּי גֵרִים הֱיִיתֶם בְּאֶרֶץ מִצְרָיִם" (כב כ)
רבינו בחיי בספרו `כד הקמח` כותב: כשם שהגולה מעירו לעיר אחרת יקרא: "גֵּר", כן מצינו שהצדיקים נקראים "גֵרִים" לפי שאינם מחשבין את העוה"ז לכלום ואין דירתן בזה העולם אלא עראי וזהו לשון "גֵּר" מלשון: גרגיר, כגרגיר הזה הנפרד מעיקרו, כך הצדיקים יודעים שנפרדו מעיקר קדוש. וכמו שהגר נכסף לשוב למקומו לארץ מולדתו, כך הצדיקים נכספים לחזור לעיקרם ושרשם והוא כסא הכבוד, ששם שרש הנפש השכלית.
על כן מצינו שהאבות כולם נקראו: "גֵרִים", באברהם כתיב: "גֵּר וְתוֹשָׁב אָנֹכִי עִמָּכֶם" (`בראשית` כג). ביצחק כתיב: "גּוּר בָּאָרֶץ הַזֹּאת" (שם כו). וביעקב כתיב: "בְּאֶרֶץ מְגוּרֵי אָבִיו" (שם לז). וכן דוד המלך קרא עצמו: "גֵּר" שנאמר: "גֵּר אָנֹכִי בָאָרֶץ" (`תהלים` קיט). המשיל את עצמו ל"גֵּר" שהוא מזומן לנסיעה ואינו יודע העת ולפי שאינו יודע העת צריך שיקח צידה לדרך פן תבא עליו העת פתאם. ומה היא הצידה? קיום המצוות זהו שאמר: "אַל תַּסְתֵּר מִמֶּנִּי מִצְוֹתֶיךָ" (שם).

"כִּי הַשֹּׁחַד יְעַוֵּר פִּקְחִים" (כג ח)
רבנו החיד"א בספרו `שם הגדולים` (גדולים מ ט) מביא: על `הרב החסיד מה` חיים כפוסי בעל הנס זלה"ה, שהיה דיין ונסתמא והיו מרננים עליו שח"ו לקח שוחד ואמר בתוך קהל ועדה: כי שמע דבת רבים, יחדו ירננו, שלקח שחד! ואם האמת אתם? כן יהיה תמיד, הענן יכסנו! ואם הוא נזהר מאד בזה, יאיר עיניו כבראשונה! ונתקבלה תפלתו; בהלו נרו. ואני הצעיר, ראיתי חתימתו כשהיה סגי נהור והיה חותם מאומד וכמעט אין האותיות נכרות, כמי שלא ראה. וראיתי חתימתו אח"כ; ה` נסי חיים כפוסי, כתובה מאושרה. ועד היום כל הנשבע לשקר על קברו נענש`. 

"ואם אמֹר יאמר העבד אהבתי את אדני את אשתי ואת בני... והגישו אדוניו את הדלת או אל המזוזה ורצע אדוניו את אזנו במרצע".
הרגשת "עבדות"- עיקר העבודה- "בהוציאי את העם ממצרים, תעבדון את האלוקים על ההר הזה", וכן כשנשלח משה לגאול את ישראל נצטווה לומר לפרעה: "שלח עמי ויעבדוני" (שמות ו', טז).
ועוד אמרו חכמינו ז"ל במסכת קידושין על הפסוק: "כי לי בני ישראל עבדים עבדי הם", עבדי ולא עבדים לעבדים.
הרי לנו, שכל תכלית רצון ה' יתברך בקנין עמו ישראל לו לעם, לצורך שיקבלו עליהם "עבדות", וזו כל מטרתו בקנין עמו ישראל לו לעם, לצורך שיקבלו עליהם "עבדות", וזו כל מטרתו בגאולת מצרים לפדותינו מבית עבדים, למען נהיה עבדים לו יתברך בלבד.
ומעתה נבוא לבאר מה בין עבדות של בשר ודם ועבדותו יתברך.
עבד בשר ודם- מה שקנה עבד- קנה רבו, אין לו משלו כלום. אף אם מצא חפץ יקר ערך ברחוב, חייב להביאו לבעליו, כל טרחתו ועמלו במסחר והגדלת הרכוש הכל לאדונו, ואין לו אלא את הלחם אשר הוא אוכל ומטה שעליה ישן ותו לא.
אם כן, סך הכל העבד בונה וטורח רק לצורך תיקון והגדלת אדונו, ולעצמו כלום.
ההפך הגמור היא העבדות שנצטוינו עליה וזכינו לה להקראות עבדי ה'.
"אם צדקת מה תתן לו... הלה' תגמלו זאת...", פסוקים אלו מבארים לנו, כי עבד ה' אינו נותן להקדוש ברוך הוא כלום, לא מחזקו ולא מגדלו, חס-וחלילה, להיפך- כל מה שעושה עובד ה' אינו עושה אלא לעצמו, בונה את עצמו, את עולם הזה שלו, את עולם הבא שלו, עתיד לקבל שכר וגמול נצחי על כל פרט ופרט, ואף על כל תנועה ותנועה שיעשה לכבוד ה'.
אם כן, סך הכל, עבד ה'- כל מה שעושה- לעצמו, ולאדונו- כלום.
הרי שבעבדות זו שזכינו לה, היא חירותינו הגדולה ביותר, וכי יש לך בן חורין שאין שום אדון ושותף במעשה ידיו, הכל לעצמו ולהנאתו ולענוגו בעולם הזה, ובעולם הבא לנצח נצחים. ולא רק זה, אלא אדונו שיש עליו אינו כדי לנצלו חס וחלילה, אלא אדרבא כדי לאפשר לעבד לזכות לעצמו יותר ויותר, ולכן גם נתן לנו עולם מלא אפשרויות לרכישת תורה ומצוות, הרי שאדנותו עלינו כדי לאפשר לנו זכויות לרוב.
וזה מה שרצה הקב"ה ברוב אהבתו לעמו, גאלנו ממצרים מבית עבדים, להיות לו לעבדים. כי בכך רצה את חירותינו, חירות שאין דומה לה, ואין חירות שתשווה לה. שהרי נתבונן, אפילו באדם הבן חורין הגדול ביותר בעולם כגון: מלך, שר, איש רם מעלה, שתחת ידו אלפי עבדים ומשרתים, וכי אפשר לקרוא לו בן חורין? הלא משועבד הוא לעבדיו ולעמו, יש לו התחייבויות שלא יתכן שיתחמק מהם, ואמנם מצד אחד יש לו עבדים רבים, אמנם מצד שני בעקיפין הוא גם עבד להתחיבויות שיש לו כלפי עבדיו ועמו.
לא כן עם ישראל בעבדות שזכו לה, אין זר שמתערב בפירות היוצאים ממנה ובזה נבוא קצת לתת טעם לשעבוד מצרים.
עד זמן שעבוד מצרים היו ישראל יושבים שקטים ושאננים בארץ גושן, אוכלים מפריה ושבעים מטובה, ללא עול בשר ודם, וכמו כן ללא עול תורה ומצוות. ובזה ראה הקב"ה סכנה גדולה ועצומה היכולה לאבד את זרע אברהם יצחק ויעקב לגמרי, שהרי כפסע בינם לבין יום מחר להתבולל עם המצרים, אין מה שיעצור אותם, אין מה שיסגור אותם מלהתבולל, ובזה ידחה שם ישראל, חס-וחלילה.
ומצ שני, לבוא לתת להם תורה ומצוות תכף בארץ גושן ללא שעבוד מצרים- לא יתכן, קשה יהא להם לקבל עול תורה מאחר שטוב להם ככה, ויתכן שימאנו לקבלה ואז אין תכלית לעולם, שהרי כל תכלית העולם הוא ישראל בשמירת התורה.
ולכן מה שעלה בחכמתו יתברך כביכול, הוא: לשעבדם שעבוד מפרך וקשה במצרים והוא לב' תועליות;
א. שבזה שיגאלם ויפדם יהיו מחוייבים מתוך הכרת הטוב, ושמחת גאולתם, לקבל כל אשר יאמר להם, וכמו שאכן הושגה תועלת זו במלואה. כמו שנאמר: "כל אשר דבר ה' נעשה ונשמע".
ב. כאן ירכשו ישראל תכונת "עבדות". "עבדות היא תכונת כניעה, שהנפש נכנעת לאדונה ולמי שהוא גדול ממנה, ובפרט למי שמושיעה מצרתה. האדם מטבעו מתכחש לתכונת עבדות ומתמרד לה, ואין ברצון האדם להיות נכנע למישהו ולתת שלטון לאחר עליו. 


"ואלה המשפטים אשר תשים לפניהם" (כא - א)
צריך אדם לשים את משפטי האלוקים לפניו. עליו להקדיש את כל ה"אני" שלו בעבור המשפטים ולמסור את נפשו עליהם. וזהו שאומר הכתוב: "לפניהם" - שיעמידו את המשפטים לפניהם, לפני קיומם העצמי... (קול שמחה)

"ואלה המשפטים אשר תשים לפניהם" (כא - א)
אלה כלי הדיינים: מקל ורצועה לרדות בהם. (רש"י)
מה צורך היה להראותם זאת תחילה, והלא תספיק השעה כאשר יהיו נזקקים לכך?
ברם, תמיד יש להראות לבני-ישראל מלכתחילה שקיימת מידת הדין בעולם, כדי שיהיו מתייראים לעשות רע וממילא לא יהא צורך להשתמש במדת-הדין. ואם כן הרי חסד הוא זה שמראים מקודם את המקל והרצועה...
"והאלוקים עשה שייראו מלפניו" - השם יתברך ברא את הרעה כדי שייראו מלפניו ולא יהא צורך לנצל את הרעה... (סדורו של שבת)

"ואלה המשפטים אשר תשים לפניהם" (כא - א)
מה הראשונים מסיני אף אלה מסיני. (רש"י)
כדי שלא יהיו אנשים סבורים, כי מכיון שהמשפטים הם בעלי אופי הגיוני ומחויבים לפי השכל, אינם איפוא מצוות אלוקיות אלא יצירות אנושיות - על כן העידה התורה, שהם "מסיני" כדוגמת מצוות אחרות שהן בבחינת חוקים ויש לקיימן רק מפני רצון השם-יתברך ולא משום שהשכל מחייב אותן... )חידושי הרי"מ)
לפיכך אמר רש"י, כי היה בדעתו של משה שלא לפרש לבני ישראל את טעמי המשפטים, עד שאמר לו השם-יתברך: "אשר תשים לפניהם" - כי סבור היה משה, שכאשר יפרש להם את הטעמים יעשו בני-ישראל את המשפטים מפני הטעם ולא מפני רצון השם. אמר לו השם-יתברך, שבכל זאת יפרש להם את הטעמים ועם זה ילמדם לעשות את המשפטים מפני רצון השם, על אף ידיעת הטעמים. (שפת אמת)

"ואלה המשפטים אשר תשים לפניהם" (כא - א)
"מילתא דאתיא בקל-וחומר טרח וכתב עלה וקרא" - מכיון שהדבר מובן מאליו מתוך קל-וחומר, המבוסס על ההגיון והשכל האנושי, כתבה התורה במתכוין פסוק מיוחד, ללמדנו שעלינו לקיים את התורה לא משום שהיא מובנת על פי השכל, אלא משום שכך הוא רצונו של נותן-התורה... (אדמו"ר רא"מ מגור זצ"ל)

"ואלה המשפטים אשר תשים לפניהם" (כא - א)
נסמכת פרשת דינין לפרשת מזבח לומר לך שתשים סנהדרין אצל המקדש. (רש"י)
אצל כל אומות העולם אין חוקים והיחסים בין אדם לאדם ענין של דת, כי אם חובה חברתית או אזרחית כדי לקיים סדר ומשטר במדינה. ואילו אצלינו היהודים גם משפטים הם ציוויי השם ויש בהם קדושתה של מצוה. כשם שהקורבנות מהווים את עבודת השם בבית המקדש, כך גם מהווים המשפטים את עבודת-השם של היהודי בחייו היומיומיים - "שתשים סנהדרין אצל המקדש"... ) אבני אזל)

"ואלה המשפטים אשר תשים לפניהם" (כא - א)
הדא הוא דכתיב: מגיד דבריו ליעקב חקיו ומשפטיו לישראל, לא עשה כן לכל גוי . (מדרש)
המשפטים מבוססים על יסוד האמת והצדק. אך הרי העולם הוא "עלמא דשיקרא", עולם אשר בו יד השקר והחמס היא על העליונה, אין פלא איפוא שעמי העולם אינם מסוגלים לשמור על חוקי הצדק, האמת והיושר. רק בני-ישראל, שיש בהם כוחה של תורה שנקראת אמת, מסוגלים לקיים את המשפטים אפילו בעולם השקר. לפיכך כה מושרש בקרבם רגש הצדק, האמת והיושר. "מגיד דבריו ליעקב" - מכיוון שנתן להם תורה, על כן "חוקיו ומשפטיו לישראל" - מסוגלים הם לקיים את החוקים והמשפטים אפילו בעולם השקר. אולם "לא עשה כן לכל גוי" ועל כן "משפטים בל ידעום"... (שפת אמת)

"ואלה המשפטים אשר תשים לפניהם" (כא - א)
אזן זו ששמעה על סיני לא תגנוב וזה הלך וגנב - תרצע. (רש"י)
בעצם מה אשמה האוזן אם האדם לא ציית אחר כך למה שהיא שמעה? ברם - אמר בעל חידושי הרי"ם ז"ל - מסתבר, כי באם שלא לציית למה ששומעים, הרי מוטב יותר לא לשמוע מלכתחילה... בעד שמיעה כזו על מנת שלא לציית ראוי לרצוע את האוזן...
אם שמעה האוזן דברי תורה ובכל זאת לא קלט האדם את הנשמע, הרי מן ההכרח שאוזן זו ספגה הרבה ליצנות וניבול-פה, אשר " טיפה אחת של ליצנות דוחה הרבה דברי תורה". לפיכך יש לרצוע את האליה שבאוזן, שהרי זו נבראה במיוחד לשמש תריס בפני ליצנות וניבול פה, ("שאם ישמע אדם דבר שאינו הגון יכוף האליה לתוכה") וכיון שבאוזן זו לא נוצלה האליה לתפקידה יש לרצוע אותה... (אדמו"ר רא"מ מגור זצ"ל)

"וכי יזיד איש על רעהו להרגו בערמה מעם מזבחי תקחנו למות" (כא - יד)
לאמיתו של דבר יש מקום לפטור כל רוצח מעונש, שמא היה הנרצח אדם טריפה, שלא היה יכול לחיות בין כה וכה. ברם, אין אנו משגיחים בכך, משום שאנו הולכים אחר הרוב, ורוב בני אדם בריאים הם ואינם טריפות.
דבר זה, שבדין תורה הולכים אנו אחר הרוב ולא אחר המיעוט, למדו חכמינו מן הקורבנות שהיו מקריבים אותם מבלי להשגיח על כך, שמא הבהמה טריפה מבפנים ופסולה היא לקרבן, לפי שהולכים אנו אחרי רוב בהמות שאינן טריפות. (חולין י"א).
לפיכך אמרה התורה: "וכי יזיד איש על רעהו להרגו בערמה" - שירצה לפטור עצמו מעונש בטענה, שההרוג היה טריפה, אזי "מעם מזבחי" - מהקורבנות שמקריבים על המזבח - "תקחנו" - תלמד לקח ותדע את הדין, כי "למות" - שחייב הוא עונש, שכן מהקורבנות אנו למדים שהולכים אחר הרוב...(הרב חיד"א בשם חכמי אשכנז)

"מכה אביו ואמו מות יומת וגנב איש ומכרו מות יומת" (כא - טו, טז)
אפילו בן סורר כזה, שמכה את אביו ואמו, אסור לגנבו ולמכרו. התורה מתעבת את מסחר-העבדים אפילו לגבי בני-בליעל...(משך חכמה)

"וגנב איש ומכרו מות יומת ומקלל אביו ואמו מות יומת" (כא - טז, יז)
בדרך כלל לא יתכן דבר זה, שבן יקלל את אביו ואת אמו, אלא אם כן נותק הבן מחיק הוריו, נמכר וגדל בנכר, כך שאיננו מכיר אותם כלל ועל כן הוא מקלל אותם. ובכן, הבן הנגנב והנמכר הוא הוא על פי רוב ה"מקלל אביו ואמו", לפיכך ראוי ה"גונב איש ומכרו" לעונש מיתה, שהרי הוא הביא את הבן לידי כך שיהיה "מקלל אביו ואמו". )אבן עזרא בשם רבי סעדיה גאון)

"ורפא ירפא" (כא - יט) - מכן שניתנה רשות לרופא לרפאות (רש"י)
לפני אחד הצדיקים הגדולים שבדורות עברו באו פעם אנשים ובכו ובקשו ממנו, כי יתפלל למען חולה מסוכן, אשר הרופאים כבר נתייאשו מחייו וקבעו, שאיננו יכול לחיות עוד.
נענה הצדיק ואמר: "התורה נתנה לרופאים רשות רק לרפאות אבל לא לייאש את החיים. לכן אין להם כל זכות, שכן לא קבלו רשות על כך".
הרבי מקוצק ז"ל היה אומר על כך: "יאוש שלא מדעת" - כל יאוש בא מתוך שאין דעת...

"ונקרב בעל הבית אל אלקים"
"ונקרב בעל הבית אל האלקים" במה יכול "בעל הבית" פשוט, סתם יהודי שאינו לא למדן ולא חסיד, להתקרב אל האלקים ? "אם לא שלח ידו במלאכת רעהו" אם אינו נוגע במה ששייך לחברו, זהו לבד די חשוב ומספיק כדי להיות קרוב אל האלקים. (ר' מאיר מפרימשלאן)

"אם כסף תלוה את עמי את העני עמך"
כשאתה מלוה כסף לעני, אל תחשוב שלו אתה נותן, כי באמת "את העני עמך" רק מה שאתה נותן לעני הוא שלך והולך עמך, כי אין מלוין לו לאדם אלא תורה ומצוות ומעשים טובים. (ר' אהרון לעווין)

"מדבר שקר תרחק"
אם אדם היה יודע כמה גדולה כוחה של האמת לא היה מעז לשקר לעולם ... 
(ר' אברהם אביש מפרנפורט)

"לנטות אחרי רבים להטות"
רק בדבר שאינו ברור, העשוי לנטות לצד זה או לצד אחר - "לנטות", אז יש להטות אחר הרוב, אבל דבר ברור הנעלה מכל ספק אינו כפוף להכרעת הרוב. לפיכך לא יטו בני ישראל לעולם אחרי רוב העולם ביחס לאמונה. 
(הגאון בעל חתם סופר) 

"וביום השביעי תשבות למען ינוח שורך וחמרך"
מה משמעותו של הביטוי "למען ינוח"? שאתה עצמך תשבות באופן כזה, שבכוח השבת שלך תשפיע על סביבתך, שגם בהמתך תנוח מעצמה, כפי שמספרת הגמרא על שורו של ר' יוחנן בן תורתא, שסירב לעבוד בשבת גם אצל הגוי. (אדמו"ר רא"מ מגור) 

"ורפא ירפא" 
על הקב"ה נאמר (טו, כו): "כי אני ה' רופאך" – פעם אחת, ואילו אצל רופא בשר ודם נאמר: "ורפא ירפא" – שתי פעמיים. כי רופא בשר ודם אינו מרפא בבת אחת ועל החולה לבוא אליו פעם אחר פעם. ואילו רפואת ה' כהרף עין, בבת אחת ורפואה שלמה. (הרב מנחם הכהן).

ללמוד מכל אחד !
"אם המצא תמצא בידו הגנבה...שניים ישלם"
רבי בונים מפשיסחא היה אומר: בעבודת השם צריך אדם ללמוד שלושה דברים מן הגנב, ושלושה מן התינוק.
שלושה מן הגנב: 
אחד – לעולם אין הוא מתעצל, ומשמזדמנת "מלאכה" לידו, הריהו מוכן לעשותה אף באישון לילה, ואינו נרתע מפני קור וגשם, והוא מוכן ומזומן לה בכל מזג אוויר.
שניים – אם לא הצליח בפעם הראשונה, אין הוא נלאה מלנסות פעם שנייה ושלישית.
שלוש – אל כל מעשה גנבה שלו, אף של חפץ קטן ביותר, הוא מתייחס באותו כובד ראש כאל גנבת חפץ יקר ערך.
שלושה מן התינוק:
אחד – שמח תמיד.
שניים – לעולם ידיו עסוקות ואינו יושב בטל.
שלוש – כאשר הוא רוצה דבר מה – הריהו בוכה.
(אמרות חכמה על התורה)

"מדבר שקר תרחק"
הצדיק ר' פנחס מקוריץ היה אומר : 13 שנה לימדתי את לשוני לא לדבר שקר. לאחר מכן, עוד הייתי צריך 13 שנה כדי ללמדה כיצד לדבר אמת. ומעשה בצדיק ר' חיים הלברשטם, רבה של צאנז, שהיה עומד בביתו ומביט מבעד לחלון לעבר הרחוב, כשהוא סוקר היטב את פני העוברים ושבים. לפתע קרא לאחד העוברים ובקשו להיכנס לביתו. הלה נענה לבקשתו ומיהר לחדרו. כאן שאלו ר' חיים : "אמור נא לי, לו היית מוצא עכשיו, תוך כדי הליכתך ארנק גדוש שטרות כסף, מה היית עושה? השיב האיש: "מה פירוש מה הייתי עושה? הייתי מכריז וקורא שמצאתי ארנק, עד שהיה מופיע בעל האבידה". הודה לו ר' חיים, והאיש עזב את החדר. לחש ר' חיים לעצמו "איזה שקרן!" שוב ניצב ליד החלון, שוב קרא לאחד העוברים הזמינו לביתו ושאלו באותה שאלה שהציג לראשון. האיש הרהר כמה שניות וענה: "רבי למה לשקר, אני איש עני ואביון הנה נזדמנה לי מציאה שיכולה להקל על מצבי. בוודאי הייתי משלשל את הארנק לכיסי וממהר להסתלק מן המקום. רמז לו ר' חיים כי הוא יכול ללכת. כאשר יצא לחש ר' חיים : "איזה רשע" שוב חזר ר' חיים אל החלון, שוב קרא לאחד העוברים הזמינו לביתו ושאלו באותה שאלה. האיש נראה נבוך, חכך בדעתו, ולבסוף אמר: רבי מה אני יודע עכשיו כיצד הייתי נוהג לו מצאתי ארנק?" רמז לו ר' חיים ללכת. כאשר יצא האיש, לחש הרבי: "סוף סוף מצאתי איש אמת!"

"אם יקום והתהלך בחוץ על משענתו ונקה המכה" (כא - יט)
אמנם המזיק משלם בעד הכל: נזק, צער, רפוי, שבת ובושת, אולם הרי גרם לניזוק גם ביטול תורה ותפילה בעת מחלתו, ומי איפוא ישלם את ההפסד הזה? ואכן דבר זה נשאר כמעמסה תמידית על המכה ולעולם איננו יכול להיטהר מכך. במה דברים אמורים, רק אם אמנם עוסק המוכה בתורה ועבודה בקומו מחוליו, אבל אם יקום והתהלך ב ח ו ץ על משענתו" - שהוא מתהלך בטל בחוצות, ולא זו בלבד שאיננו מצטער על אשר החסיר בעת מחלתו ואינו שואף למלא את החסר, אלא שהוא עוד מתבטל בחוצות, הריהו מוכיח בזה שהמכה לא גרם לו שום ביטול תורה, ועל כן "ונקה המכה"... (כרם הצבי)

"וכי יכה איש את עבדו או את אמתו בשבט.. אם יום או יומים יעמד לא יקם" (כא - כ, כא)
אם הוא מכהו בשבט הרי זה סימן, שכל כוונתו היא רק להוכיחו ולהיטיבו (שבט=מוסר), ולכך יש לו הזכות. לפיכך הדין הוא, כי "אם יום או יומים יעמוד לא יוקם". אבל אם הוא מכהו בחרב או באבן, הרי זה סימן שהוא עושה זאת מתוך כעס או נקם, ואז אפילו אם העבד חי שנים רבות לאחר מכן בא האדון על עונשו. (אור-החיים עפ"י שיטת הרמב"ם))

"אם יום או יומים יעמד לא יקם כי כספו הוא" (כא - כא)
כל ימות השנה בולע אדם את תפילתו בחטיפה. ואף אם ביום אחד בשנה - ביום כיפור - או יומיים בשנה - בראש השנה - הריהו מאריך קימעה בתפילתו, גם אז "לא יוקם" - איננו קם ועומד עמידה איתנה בתפילתו - "כי כספו הוא" - שאפילו אז מתכוין הוא לעצמו, שתהיה לו פרנסה בריוח, ואין דעתו נתונה על התיקון הרוחני האמיתי, הדרוש לאדם... (הרבי ר' בונם ז"ל מפשיסחה)

"עין תחת עין שן תחת שן יד תחת יד" (כא - כד)
תמיד נאמר בתחילה הפשע ואחר כך העונש. גם כאן כך הוא פשוטם של דברים: "עין" - אם המכה הוציא לו עין, עליו לשלם "תחת עין" - שוויה של עין; וכן בעד "שן" עליו לשלם "תחת שן" - שוויה של שן. יוצא איפוא, שפשוטו של פסוק עולה בקנה אחד עם המסורה, כי "עין תחת עין - ממון". (הכתב והקבלה)

"כי יכה איש את עין עבדו... לחפשי ישלחנו תחת עינו ואם שן עבדו... לחפשי ישלחנו תחת שנו" (כא - כו, כז)
מה טעם יוצא עבד כנעני לחפשי בשן ועין? לפי שהעבדות באה לו מקללתו של נח לבנו חם: "עבד עבדים יהיה לאחיו", והנה חטאו של חם היה בעינו - "וירא חם אבי כנען" - ובשינו - "ויגד לשני אחיו" (הדבור הנגמר בשינים), הרי אם מוציאים לו עין או שן מתכפר לו חטאו והוא יוצא לחופשי... (הגר"א מוילנה)

"כי יכרה איש בר... בעל הבור ישלם כסף ישיב לבעליו" (כא - לג, לד)
כל אדם בחטאיו כורה בור בעולם הזה, שבו ניזוקים בני-אדם אחרים. לפיכך העצה היעוצה היא: "בעל הבור ישלם" - החוטא יתקן את המעוות הזה על ידי "כסף ישיב לבעליו" - על ידי התשוקה והכסופים ("כסף" מלשון "נכסף נכספתי") לשוב בתשובה לפני בעליו של עולם... (ליקוטי שפת אמת)

"כי יתן איש אל רעהו כסף או כלים לשמר וגנב מבית האיש אם ימצא הגנב ישלם שנים. אם לא ימצא הגנב ונקרב בעל הבית אל האלוקים" (כב - יז)
"כי יתן איש" – כאשר ה' יתברך, שנקרא "איש", נותן "אל רעהו" – אל היהודי, שהוא בבחינת רעהו ("רעך ורע אביך אל תעזוב") – "כסף או כלים" – את כל הצטרכויותיו החומריות והגופניות, "לשמור" – כדי שישמרם ויחזיקם בקדושה, ולבסוף "וגנב מבית האיש" – הוא פוגם, הוא מקלקל את אבריו ואת כספו וע"י כך הוא מוציא את כל זאת מתוך הקדושה, הרי "אם ימצא הגנב" – אם בעת נתנו דין-וחשבון על מעשיו ימצא, שהוא עדיין אשם ולא עשה תשובה, אזי "ישלם שנים" – הריהו נענש עונש כפול לפי חטאו ("כי לקחה מיד ה' כפלים מכל חטאתיה"- ישעיה מ). אבל "אם לא ימצא הגנב" – לא מתברר שעשה תשובה מיד, אזי "ונקרב בעל הבית אל האלוקים" – ע"י תשובתו הריהו מתקרב אל האלוקים עוד יותר מאשר לפני החטא, שכן "במקום שבעלי תשובה עומדים אין צדיקים גמורים יכולים לעמוד"... (חתם-סופר בשם הגאון מהר"ר נתן אדלר זצ"ל)

"כי תצא אש ומצאה קוצים ונאכל גדיש או הקמה" (כב - ה)
אין פורענות באה אלא בשביל רשעים ואינה מתחלת אלא מן הצדיקים (בבא-קמא ס')
באמת, כשבאה פורענות לעולם הריהי מופנית בעיקר נגד הרשעים – "ומצאה קוצים". ברם, כל זמן שקיימים צדיקים הרי זכותם עומדת ומגינה, שהפורענות לא תוכל לבוא. לפיכך, אם הפורענות מוכרחה בכל-זאת לבוא, מסלקים תחילה, לגודל הכאב, את הצדיקים, למען לא תוכל זכותם לעכב את הפורענות – "ונאכל גדיש או הקמה"... (פרדס יוסף)

"וכי ישאל איש מעם רעהו... אם בעליו עמו לא ישלם" (כב – יג, יד)
כל אדם קיבל את נשמתו ואת חייו בהשאלה מן השמים, על מנת שישתמש בהם לטובה, והרי שואל חייב אפילו באונסין, ואם-כן כיצד יכול אדם לפטור עצמו מן העבירות שהוא עושה באונס או בשוגג? רק כאשר "בעליו עמו" – שהוא זוכר תמיד את השם יתברך ומקבל על עצמו עול מלכות שמים, אזי "לא ישלם".
הוא אשר אמר דוד המלך: "אחת שאלתי מאת ה"' (תהילים כז) – הרי נשמה אחת ויחידה זו רק שאלתי אותה מאת הבורא, אם כן קיים החשש פן אתחייב אפילו באונסין, אך מכיון "אותה אבקש שבתי בבית ה' כל ימי חיי" – ששאפתי תמיד להתקרב אל השם יתברך ולהיות עמו, הרי זה איפוא שאילה בבעלים... (הרבי ר' בונם מפשיסחא ז"ל)
בעל חידושי הרי"ם ז"ל היה אומר: "לא הביט און ביעקב ולא ראה עמל בישראל" – השם יתברך מעלים עיניו מהרבה עוונות וחטאים בישראל, באם "ה' אלוקיו עמו" – אם מוסיפים לקבל עול מלכות שמים. עבירות כאלו, שאינן נוגעות בעול מלכות שמים ונשאר גם להבא "ה' אלוקיו עמו" – עליהן מוחלים מן השמים, לפי ש"בעליו עמו".
"אם ענה תענה אתו, והיה כי צעק יצעק אלי, שמע אשמע צעקתו" (כב – כב)
אמרו חכמינו, כי בעת שציערה פ?
נינה לחנה נתכוונה לשם-שמים, כדי שתתפלל חנה ותבקש על בנים, אך בכל זאת נענשה ומתו עליה כל בניה ("ורב בנים אומללה").
הוא אשר אמרה כאן התורה: אפילו "אם ענה תענה אותו" – כדי שיהיה יצעק אלי, בכל זאת הרי זה עוון מצדך וגם "שמע אשמע צעקתו" ואתה ענוש תיענש... (פרדס יוסף)

"את העני עמך" (כב – כד)
לפיכך עליו להלוות לו, שמום שכספו של העני מצוי בידך. הכסף אינו אלא פיקדון בידי העשיר, אשר הפקיד אצלו השם יתברך על מנת לשמור עליו ולתמוך בעני. שכן הדין הוא, שהכותב נכסיו לאחד מבניו לא עשאו אלא אפוטרופוס, על מנת שיחלק את הנכסים בין יתר הבנים; כך גם השם יתברך עושה את העשיר לאפוטרופוס גרידא על הכסף, על מנת שיחלקו כראוי בין בניו העניים... (מעשה רוקח)

"את העני עמך" (כב – כד)
מצות צדקה וגמילות חסדים יש לקיימה אפילו בזמן אשר "העני עמך" – כאשר העוני הוא גם מנת חלקך אתה וסובל הנך מחסור, בכל זאת עליך לפרוס מלחמך לעני...
חכמינו אמרו על הפסוק: "כבד את ה' מהונך" – "אל תקרי מהונך אלא מגרונך" כלומר, לא רק בזמן שיש לך הון, אלא אפילו בזמן שמוכרח אתה לחסוך מגרונך שלך, גם אז תפרוס מלחמך לעני הרעב... (הרבי ר' שמלקי זצ"ל מניקלשבורג)

"ונשיא בעמך לא תאר" (כב – כז)
לדאבון הלב רגילים בני אדם לבקש חסרונות וצדדים שליליים אצל המנהיגים העומדים בראש העם. כל החשדות, הקובלנות והטענות מופנים כלפיהם. אפילו משה רבנו נחשד בעיני רבים מן העם במעשים גרועים ביותר. לפיכך נתנה התורה ציווי מיוחד, שלא לבזות ולא לקלל את הנשיא המנהיג את העם.
אמרו חכמינו לגבי חמץ: "שלך אי אתה רואה אבל אתה רואה של אחרים ושל גבוה".
לעולם אין רואה אדם אצל עצמו שום חמץ ("חמץ" הוא סמל רע) – אבל רואה הוא תמיד חמץ אצל אחרים, ובמיוחד אצל "גבוה" – אצל מנהיגי העם בעלי המעמד הגבוה... (הדרש והעיון)

"מלאתך ודמאך לא תאחר בכור בניך תתן לי" (כב – כח)
אמרו חכמינו, כי בעוון נדרים שלא שולמו מתים בנים.
זהו שמרמזת כאן התורה: "מלאתך" – גם מה שמנדר אתה בזמן שאתה מלא ושבע, "ודמאך" – וגם מה שמנדר אתה בעת צרה, מתוך דמעות וצער – "לא תאחר" מלשלם את הנדר, שאם לא כן הרי "בכור בניך תתן לי" – תהא חייב לתת לי את בניך. (זית רענן)

"ואנשי קדש תהיון לי" (כב – כו)
קדושים אנושיים תהיו לי. שתקדשו את מעשיכם האנושיים, וזהו עיקר הקדושה הנדרשת מן האדם. מלאכים אינם חסרים לו לרבונו של עולם בשמים... (הה"ק מקוצק ז"ל)

"ובשר בשדה טרפה לא תאכלון" (כב – ל)
אם תהיו אנשי-קודש ישמרו עליכם מן השמים שלא תיכשלו באכילת טריפות. כדרך שאמרו רבותינו: "צדיקים אין הקדוש ברוך הוא מביא תקלה על ידם" – וכאן הכוונה בעיקר לשמירה ממאכלות אסורות. (פרדס יוסף)

"אל תשת ידך עם רשע להיות עד חמס" (כג – א)
אם מקיים אתה מצוה והנך מצרף לך שותף לאותה מצוה, את היצר הרע, בזה שאתה מקיימה מתוך נגיעה, בשביל כבוד או ממון, דע לך איפו שהוא, היצר הרע, יהיה אחר כך ל"עד חמס" – שיחמוס ממך את המצוה הזאת, כפי שאמרו חכמינו: "יורד ומסטין עולה ומקטרג" – בתחילה הוא מסית את האדם לעשות רע ואחר כך הוא מקטרג עליו בשמים ומוכיח שאפילו מצוותיו אין להן כל ערך. (נועם אלימלך)

"אל תשת ידך עם רשע להיות עד חמס" (כג – א)
אל תקשור ידידות יתירה עם האדם הרע, כי ע"י כך הנך גורם שהלה יחמוס את הבריות על ידי עדותו. מכיון שאתה מתחבר איתו הריהו מוחזק לאדם הגון וישר ונותנים בו אימון, אפילו שהוא מעיד עדות שקר כדי לחמוס את רעהו. כפי שאומרת הגמרא על התנא ריש לקיש, שכשהיה מדבר עם אדם בשוק היה אותו אדם זוכה לאימון הבריות והיו מפקידים אצלו ממון בלי עדות. (תורת משה)

"לנטת אחרי רבים להטות" (כג – ב)
רק בדבר שאינו ברור, העשוי לנטות לצד זה או לצד אחר – "לנטות" – יש להטות אחר הרוב", אבל דבר ברור הנעלה מכל ספק אינו כפוף להכרעת הרוב. לפיכך לא יטו בני ישראל לעולם אחרי רוב העולם ביחס לאמונה... (הגאון בעל חת"ס)

"לא תהיה אחרי רבים לרעות ולא תענה על ריב לנטת אחרי רבים להטות" (כג – ב)
ולא תענה על ריב – על רב, שאין חולקין על מופלא שבבית דין (רש"י)
דעתו של המנהיג הגדול – מופלא שבבית דין – גדולה היא מדעתם של המוני בני אדם פשוטים. לפיכך חייב הרוב להכנע תחת דעתו.
בעיר אחת נתחברו אנשים שפלים מבני ההמון והתמרדו נגד הרב וראשי הקהל, על אשר הם מנהלים את כל עניני הקהל, כגון תלמוד תורה, מקוה, כשרות וכדומה, מבלי להתייעץ גם אתם.
"רבי!" טען אחד מהם בחוצפה כנגד הרב, "הלא גם התורה אמרה: אחרי רבים להטות?"
השיב לו הרב ואמר: "פעם נתאספו כל מאתיים ארבעים ושבעת אברי הגוף ובאו בטענה כלפי הראש, על אשר הם אינם אלא כמשרתים לפניו, מעולם איננו מתייעץ אתם, אינו שואל לדעתו של אף אחד מהם, כי אם הוא עצמו מחליט הכל וכל הנראה בעיניו הוא מצוה לעשותו. היתכן. – טענו כנגדו – והלא אמרה תורה: 'אחרי רבים להטות!' ולא שתהיה אתה רודן עלינו. אמר להם הראש: פסוק זה שבתורה מכוון כנגד הסנהדרין, ששם ישבו שבעים ואחד ראשים, ולכן היה צורך לשאול לדעתו של כל אחד, ואם נתגלעו חילוקי דעות היו פוסקים לפי הרוב. אבל אתם, הרי אין ביניכם אף ראש אחד, כי אם כל "זנב" רוצה לחוות דעה, על כגון דא לא נאמר: אחרי רבים להטות"... (מפי שמועה)

"כי תראה חמור שנאך רובץ תחת משאו... עזב תעזב עמו" (כג – ה)
כאשר מסייעים לשונא המצוה גדולה יותר, לפי שבכך מדכאים גם את יצר השנאה. 
אף על פי שאין הכוונה כאן לשונא אישי, שהרי אסור סתם כך לשנוא אדם מישראל, אלא הכוונה כאן לאדם שראה בחברו דבר עבירה, שאז מצוה לשנוא אותו – בכל זאת עלולה כל שנאה של מצוה ליהפך במשך הזמן לשנאה אישית. שכן אם אני שונא אדם – אם כי לשם מצוה – מתחיל גם הלה לשנוא אותי, משום "כמים הפנים לפנים כן לב האדם לאדם", ושנאתו של הלה כלפי הרי איננה עוד לשם מצוה, כי אם שנאה פשוטה, אישית. ואם כן נהפכת גם שנאתי כלפיו לאישית והמצוה נשמטת והולכת. לפיכך אמרה התורה, שיש להושיט עזרה לשונא שכזה שהיותו נתון במצוקה, כדי לשמור בכך על תחומה של השנאה, שלא תהפך השנאה לשם מצוה לשנאה אישית, פשוטה וגסה... (תוספות פסחים קי"ז)
זהו פשוטו של פסוק בתהילים (קלט-כא): "הלא משנאיך ה' אשנא ומתקוממיך אתקוטט" – "תכלת שנאה שנאתים" – שנאתי אליהם היא תכליתית, לשם מצוה; אבל "לאויבים היו לי"- הרי הם נענשים לי לאויבים פשוטים, שלא לשם מצוה, ויש איפוא מקום לומר שלבסוף נהפכת גם שנאתי להיות אישית, לכן הנני מבקש – "חקרני א-ל ודע לבבי, בחנני ודע שערפי" – הבט אל לבבי ומחשבותי ותראה, כי אין כאן שום נטיה אישית, כי אם רק "תכלית שנאה", משום שהם משנאיך ומתקוממיך"... (אדמו"ר מאוסטרובצה זצ"ל)

"ושחד לא תקח" (כג – ח)
לפי הגאון רבי יהושע'לה קוטנר ז"ל באה פעם אשה אלמנה ובדמעות עינים התאוננה על אחד מאנשי העיר שעשה לה עוול, וביקשה מן הרב שיזמין אותו לדין תורה.
ברם, רבי יהושע'לה כבר לא רצה להיות דיין באותו דין תורה, באומרו, כי שוחד אינו דוקא בממון, כי אם גם בדמעות, ובפרט של אלמנה רצוצה, עשויות לשחד את הדיין נגד בעל-הדין השני...
שאלו את הגאון ר' יאיר בכרך ז"ל (מחבר ספר שאלות ותשובות "חוות יאיר"), מדוע היו היהודים נוהגים בזמן ההוא להעניק מתנות לנסיכים ופריצים שונים, שהוי צריכים לשפוט ביניהם ובין הגויים.
השיב להם לשואלים: משום שנסיכים ופריצים הללו הם שונאי ישראל מושבעים כאלה, שללא כל ספק היו מטים את הדין לטובת הגוי; אבל השוחד הניתן להם מאזן את שיפוטם באופן שווה, כך שיוכלו להוציא דין אמת. ניתנת שוחד כזו מותרת, לפי שמטרתה אינה להטות את הדין, אלא להיפך, למנוע הטיית-דין ודאית...

"וביום השביעי תשבות למען ינוח שורך וחמרך" (כג – יב)
מה משמעותו של הביטוי "למען ינוח"? – שאתה עצמך תשבות באופן כזה, שבכוח השבת שלך תשפיע על סביבתך, שגם בהמתך תנוח מעצמה, כפי שמספרת הגמרא על שורו של ר' יוחנן בן תורתא, שסירב לעבוד בשבת גם אצל גוי. (האדמו"ר רא"מ מגור זצ"ל)

"וחג האסיף תקופת השנה" (כג – טז)
מה טעם אין חג נקרא כאן "חג סוכות", כמו במקומות אחרים בתורה?
ברם, הרי נשאלת קושיא, מדוע נחוג חג הסוכות בחמישה עשר בתשרי ולא בניסן, מיד עם צאת ישראל למדבר? ומשיב על כך הגאון מוילנה ז"ל, משום שבתחילה לא היה צורך בזכרון מיוחד לענני הכבוד, שהגנו על ישראל במדבר, כשם שאין עושים כל זכר לאכילת המן ולבאר. אך מכיון שלאחר חטא העגל ניטלו ענני הכבוד ונשארו ישראל מגולים ("כי פרוע הוא...") ורק אחרי יום הכיפורים, כאשר מחל השם יתברך את החטא, הוחזרו ענני הכבוד – לפיכך נחוג חג הסוכות בתשרי אחרי יום הכיפורים, לרגל החזרת העננים...
יוצא איפוא, שכאן בפרשת משפטים, שהיא לפני מעשה העגל, עדיין לא היתה מצוות ישיבה בסוכה, לזכר החזרת ענני הכבוד, ולכן נקרא כאן החג רק "חג האסיף"... (משך חכמה)

"ראשית בכורי אדמתך תביא בית ה' אלוקיך לא תבשל גדי בחלב אמו" (כג – יט)
את ראשית ביכוריך – ילדיך הרכים בעודם באיבם – "תביא בית ה' אלוקיך" כדי ללמדם תורה. "לא תבשל" – אל תקדיח את "גדייך" הרכים "בחלב אמו" – בעוד חלב אם נוטף משפתותיהם... (מפי שמועה)

"הנה אנכי שולח מלאך לפניך" (כג – כ)
שואל הרמב"ן מדוע להלן בפרשת כי תשא לא הסכים משה רבנו למלאך, כי אם אמר: "אם אין פניך הולכים אל תעלנו מזה"?
ברם, בידוע ששופט בבית הדין כפוף כולו לחוקת המדינה וחייב הוא לחרוץ את דינו של העבריין רק לפי ספר העונשים הרשמי. אבל מלך יש לו זכות חנינה ורק הוא זכאי לחונן את הנשפט. לפיכך בפרשת משפטים, כאשר בני ישראל היו מיד לאחר מתן-תורה, שבו "נעקר יצר הרע מלבם" – לא היה איכפת לו למשה אם מלאך ילך לפני בני ישראל. אבל אחר כך, בפרשת כי תשא, כאשר היו בני ישראל לאחר חטא העגל וחזרו להיות כאחד האדם, בעלי יצר הרע, לא רצה משה רבנו שילך מלאך לפניהם – שמא יכשלו בחטא והמלך לא יהא זכאי למחול להם; לפיכך ביקש משה: "ילך נא ה' בקרבנו – וסלחת לעוננו ולחטאתנו"... (קטרת סמים)

"ועבדתם את ה' אלוקיכם וברך את לחמך ואת מימך" (כג – כה)
אצל עבודה נאמר בלשון רבים ואילו אצל אכילה ושתיה נאמר בלשון יחיד?
אמר על כך הרבי מקוצק ז"ל: משום שבתפילה – עבודת ה' – אפילו אם כל אחד ואחד מתפלל בפני עצמו ביחידות, מתמזגות אחר כך כל התפילות ומזה נעשית תפילת רבים. לעומת זה באכילה, אפילו אם רבים יושבים ליד שולחן אחד ואוכלים בציבור – הרי כל אחד ואחד אוכל בפני עצמו ביחידות...

"וישלח את נערי בני ישראל ויעלו עלת" (כד – ה)
על זה שישראל אומרים "נעשה ונשמע" צריכים בני הנוער הישראלי להיות נכונים להקריב קורבנות. "נערי בני ישראל" צריכים להיות "ויעלו עולות"... )אבני אזל)

"ומראה כבוד ה' כאש אוכלת" (כד – יז)
כאשר אדם מישראל רוצה לדעת, אם אמנם הוא עושה נחת רוח לה' יתברך בעבודתו ואם באמת הנהו מרבה כבוד שמים, הרי הסימן המובהק לכך הוא, כשהוא מרגיש בקרבו התלהבות ולהט אש לעבודת השם. שכן אם נותנים לו מן השמים התלהבות, התעוררות ותשוקה לעבודת השם, הרי זו הוכחה שעבודתו מקובלת.
"ומראה כבוד ה"' – המבחן לאדם, אם אמנם הוא רואה את כבוד ה' בעבודתו, הוא "כאש אוכלת" – אם הוא מרגיש בקרבו תשוקה לוהטת כאש לעבודת השם... אבל אם הוא צונן ושווה נפש, הרי זה סימן שעבודתו רחוקה מלהיות לרצון... (קדושת הלוי)
 

פרשת תרומה  

"וְיִקְחוּ לִי תְּרוּמָה" ('שמות' כה ב)  
'לי לשמי' (רש"י)
עיקרה של השתתפות בחתונה אינה כדי לשמח חתן וכלה. האכילה והשתיה הן טפלות לשמחה. אעפ"כ יש אנשים ששוכחים לשם מה באו אל החתונה והם עוסקים רק במאכל ובמשתה. אנשים אלו עוזבים את העיקר ועוסקים בטפל בלבד. מסביר ר' משה חיים אפרים מסידליקוב נכד הבעש"ט; חז"ל אמרו; 'עלמא דאזלינן מיניה, כהלולא דמיא' (העוה"ז שיוצאים ממנו דומה לבית חתונות) ('עירובין' נד). יש אנשים היודעים ומכירים שעיקר כונת בריאת העולם היא שמחת החתן והכלה. היינו; ליחד קוב"ה ושכינתיה. ולעומתם מצויים אחרים השוכחים זאת וכל ימיהם הם מתמסרים לאכילה ושתיה שהן החלק הטפל בלבד. ע"כ אמר הכתוב: "וְיִקְחוּ לִי תְּרוּמָה". היינו; שיקחו את כל ה"לִי" 'לשמי' לתרומה. שיפרישו את הכל למען קוב"ה ושכינתיה ולא יערבבו את הטפל בעיקר.

כסף אמיתי
רבי שמואל הנגיד, חי לפני כאלף שנים והיה מגדולי ישראל גאון ומשורר נשגב שר האוצר בספרד ופרנס ופטרון לאחיו. קנאו בו השרים קנאה גדולה והלשינו עליו למלך ששלח יד באוצר המלוכה ועשה על ידו עושר רב בבתים ושדות כרמים ואחוזות. המלך סרב להטות אוזן לדיבה. אך הם אמרו: "אדרבה, יבקש המלך פירוט אוצרותיו ויראה האם הגיע אליהם ביושר אם לאו". הורהו המלך להביא את רשימת נכסיו. בקש רבי שמואל שהות לערוך את הרשימה וכעבור מספר ימים הביא למלך את הסיכום כמה מאות אלפי זהובים. קרא המלך: "עתה ידעתי כי צדקו השרים. הרי יודע אני כי שווי אחוזותיך גבוה בהרבה". ענהו רבי שמואל: "יסלח לי מלכי. יש ברשותי הון רב יותר, אבל אין הוא שלי משום שהמלך יכול להחרימו בכל רגע. הוא עלול להיאבד ממני חלילה ואני עלול להלקח ממנו עם פטירתי. אבל המלך בקש את רשימת נכסי. ונכסי האמיתיים הם הכספים שנתתי לצדקה לחסד ולהחזקת תורה. נכסים אלו נרשמו לזכותי בעולם הנצח ואיש לא יוכל להפקיעם ממני. זוהי אפוא רשימת הכספים שהוצאתי לצרכי מצוות וחסד. ואם המלך ירצה לדעת כמה נכסים מצויים עוד תחת ידי אערוך גם רשימה כזו". וזהו שנאמר: "וְיִקְחוּ לִי תְּרוּמָה". ולא נאמר; 'ויתנו לי'. כי הכסף שנותנים לצרכי מצוה הוא היחיד שהאדם לוקח עמו לעולם הנצחי. (הר' שלום מאיר וולך שליט"א)
 
"וְעָשׂוּ אֲרוֹן עֲצֵי שִׁטִּים... וְצִפִּיתָ אֹתוֹ זָהָב טָהוֹר מִבַּיִת וּמִחוּץ תְּצַפֶּנּוּ וְעָשִׂיתָ עָלָיו זֵר זָהָב סָבִיב" ('שמות' כה י-יא)
'אמר ר' יוחנן: "שלשה זרים הן; של מזבח ושל ארון ושל שלחן. של מזבח; זכה אהרן ונטלו ('כתר כהונה'). של שלחן; זכה דוד ונטלו ('כתר מלכות'). של ארון; עדין מונח הוא, כל הרוצה ליקח יבוא ויקח. שמא תאמר פחות הוא? ('כתר  תורה') ת"ל; "בִּי מְלָכִים יִמְלֹכוּ"' ('משלי' ח טו) ('יומא' עב). ופירש רש"י; 'גדול הממליך מן המלך. והתורה אמרה מקרא זה'. וכלשון חז"ל; 'ממזר ת"ח, קודם לכהן גדול עם הארץ' ('הוריות' יג). "עֲצֵי שִׁטִּים". אומר רבנו בחיי: 'הם רמז לגוף האדם. הגוף קיים, א"א להתעלם ממנו, אבל צריך שיהא מכוסה מבית ומחוץ בזהב כפי שהיה בארון'. 'כל ת"ח שאין  תוכו כברו אינו ת"ח' ('יומא' עב). על אף שבין ה'תוכו' הלב והשכל שבפנימיותו - ל'ברו' המעשים ההשקפות והמדות מצוי הגוף על כל דרישותיו, יש לת"ח לעשות את תוכו כברו שהפנימיות שבו תהיה מתאימה למעשיו ושמעשיו יתאימו לפנימיותו ועל הגוף שבאמצע לא לשים דגש. לדאוג שיהא סגור. שלא ישפיע לא על הפנימיות ולא על המעשים, אלא ישמש להם ככלי לבד. ('מצור דבש')
 
"מִקְשָׁה תֵּיעָשֶׂה הַמְּנוֹרָה" ('שמות' כה לא)
בספרו 'חדרי בטן' כותב מרן החיד"א זצ"ל; שהמנורה רומזת ללימוד התורה. כי; "תוֹרָה אוֹר" ('משלי' ו כג) ולימוד התורה הוא המנורה, הכלי לאותו האור. וכתוב; "מִקְשָׁה תֵּיעָשֶׂה הַמְּנוֹרָה" ופירש רש"י; 'בהקשת קורנס' ללמדנו; שלימוד התורה בא בעמל ויגיעה כמי שנוטל עשת זהב ומכה הכאה אחר הכאה עד שהוא מעצב את הכלי לאטו ברוב עמל. והיינו; כמו שאמרו בגמרא; 'שלש מתנות טובות נתן הקדוש ברוך הוא לישראל וכולן לא נתנן אלא על ידי יסורין. אלו הן; תורה..' ('ברכות' ה). ואמנם יש הרבה לומדי תורה המצויים בשלבי הלימוד הראשונים שלימודם קשה עליהם. וטרם טעמו נועם צוף מתיקות התורה אך ידעו שזו הדרך לקנייתה. לאחר מכן היא מאירת עינים ואין נועם כלימודה. וכלשון ה'אור החיים' הקדוש; 'שאם היו בני אדם מרגישים במתיקות ועריבות טוב התורה, היו משתגעים ומתלהטים אחריה ולא יחשב בעיניהם מלוא עולם כסף וזהב למאומה, כי התורה כוללת כל הטובות שבעולם' ('דברים' כו). אך כל זה נכון בהמשך הדרך. כי בתחילה; "יַעֲרֹף כַּמָּטָר לִקְחִי" ('דברים' לב ב) כירידת הגשם שהוא בזעף ורק אח"כ; "תִּזַּל כַּטַּל אִמְרָתִי" כירידת הטל הנינוחה. אבל גם שלב ראשוני זה אפשר לחסוך שכן רש"י ממשיך ואומר; '"מִקְשָׁה תֵּיעָשֶׂה הַמְּנוֹרָה" מאליה. לפי שהיה משה מתקשה בה. אמר לו הקב"ה: "השלך את הככר לאור והיא נעשית מאליה"'. כלומר; שתי דרכים יש בלמוד התורה; א. 'בהקשת קורנס' ביסורים וקשיים עד שהתלמיד צריך להכריח את עצמו לשבת ליד הגמרא. ב. 'השלך.. לאור' כשהלומד יתעורר בחשק רב ובהתלהבות ואז יפתחו לפניו שערי אורה והמנורה תיעשה מאליה. (הר' שלום מאיר וולך שליט"א)
 
ההסבר לעשירים בעולם הבא
היה עשיר גדול מאמריקה שהיה מתומכי ישיבת 'פורת יוסף' ושמו היה יצחק שלום ע"ה. יום אחד הגיע מאמריקה אל הישיבה ונכנס לבית המדרש באמצע הסדר והתישב ליד הבחורים. הבחורים לא הכירו את האיש ולפיכך המשיכו בלמודם מבלי להתיחס אליו. ניסה העשיר להבין את דבריהם אך ללא הצלחה. בצר לו פנה העשיר לראש הישיבה, הרה"ג רבי עזרא עטיה זצ"ל והתלונן על כך שאינו מבין מאומה מהלמוד. וא"כ אין שום תועלת במה שתורם לישיבה. אמר לו הרב: "כעת, בעוה"ז אין מנוחה ופנאי ללומדי התורה כדי להסביר לך את הדברים. אך לעתיד לבוא, בעוה"ב תהיה מנוחת הדעת. "וְשָׁם יָנוּחוּ יְגִיעֵי כֹחַ" ('איוב' ג יז). ושם יסבירו לך כל דבר עד שתבינהו על בוריו. ('דברי מרדכי')

"וְנָתַתָּ עַל הַשֻּׁלְחָן לֶחֶם פָּנִים לְפָנַי תָּמִיד" ('שמות' כה ל)
הגמרא אומרת על לחם הפנים; 'שמגביהין אותו (את השלחן הטהור) לעולי רגלים ומראין בו לחם הפנים. ואומרים להם: "ראו חבתכם לפני המקום"' ('מנחות' צו). 'רבי יהושע בן לוי אומר: "נס גדול נעשה בלחם הפנים סלוקו כסדורו"  ('חגיגה' כו). בזמן שהוציאו את הלחם, היה חם כבשעה שהכניסוהו. כאשר ישראל היו בעזרה ולחם הפנים היה חם בקשו להציג בפני ישראל את חומו. לכן הגביהו אותו ואז ראו כל הנוכחים את האדים שעולים ממנו וידעו שהלחם חם. דבר זה בא לרמוז לנו; שעבודת ה' צריכה להיות בהתלהבות ובחום הלב. זוהי חבתם של ישראל העובדים את השי"ת בחום ובהתלהבות תמיד. ('דברי מרדכי')

"וְעָשׂוּ לִי מִקְדָּשׁ וְשָׁכַנְתִּי בְּתוֹכָם" ('שמות' כה ח)
לאחר שקדשנו ה' במצוותיו יש בידינו להוכיח כי אהובה עלינו השראת שכינתו יתברך וחפצים אנו לעשות רצונו בכל עת ורגע. דבר זה מתבטא באותן החומרות שעם ישראל וחכמיו הוסיפו על מצוות התורה; הידורים במצוות 'עשה' שנצטוינו. או סייגים וגבולות נוספות באזהרות ה'לא תעשה' בבחינת תוספת מחול על הקדש. וכך אנו מקדשים את עצמנו לעשות רצון אלקינו. חכמינו מספרים שכאשר תקן שלמה המלך ע"ה את דיני 'עירובין' ו'נטילת ידים' יצאה בת קול ואמרה: "בְּנִי אִם חָכַם לִבֶּךָ יִשְׂמַח לִבִּי גַם אָנִי" ('משלי' כג טו) ('שבת' יד). שהרי באמצעות החומרות האלו שיש בהם בחינה של; 'תוספת מחול על הקדש' ניכר כי המצוות העיקריות שציוה עליהם השי"ת מתקיימות ע"י ישראל באהבה וברצון ולא ביראה ובכפיה. "וְעָשׂוּ לִי מִקְדָּשׁ" כאשר בנ"י יקדשו עצמם במצוות שהם 'תוספת מחול על הקדש'. היינו; שהם בעצמם מחדשים את הקדש הזה ולא שהוא מקודש על פי ציווי התורה. ע"י כך יזכו מדה כנגד מדה ל"וְשָׁכַנְתִּי בְּתוֹכָם". כשם שהם עשו מרצונם את החול לקדש, כך גם אני אעשה את החול שלהם לקדש. ואקדש אותם בהשראת שכינתי עליהם. ('בניהו' עה"ת)
 
"וְעָשׂוּ לִי מִקְדָּשׁ" ('שמות' כה ח)
פירש הגאון ר' דוד נחמיאש זצ"ל בספרו 'מחנה דן'; שהקב"ה מצהיר שהוא מוכן ומזומן להשרות שכינתו בינינו ולשכון בתוכנו ממש, בקרב ולב כל יהודי ויהודי והשראת השכינה פירושה; ברכה ומאור פנים, שלוה ואושר, חיים ובריאות וכל טוב ברוחניות ובגשמיות. אך זאת בתנאי קודם למעשה; "וְעָשׂוּ לִי מִקְדָּשׁ". אם האדם ינהג בקדושה, כלומר; ישמור על גדרי הצניעות וטהרת המשפחה. שהרי נאמר: "וְלֹא יִרְאֶה בְךָ עֶרְוַת דָּבָר וְשָׁב מֵאַחֲרֶיךָ" ('דברים' כג טו). אין השכינה שורה במקום פריצות וטומאה. "וְעָשׂוּ לִי מִקְדָּשׁ וְשָׁכַנְתִּי בְּתוֹכָם". נמלא את חלקנו בשמירת גדרי הקדושה והקב"ה יבוא אלינו ויברכנו.
 
הנשמה והתורה
'ר' יוחנן ור' אלעזר דאמרי תרוייהו; "תורה ניתנה בארבעים. ונשמה נוצרה בארבעים. כל המשמר תורתו, נשמתו משתמרת וכל שאינו משמר את התורה, אין נשמתו משתמרת". תנא דבי רבי ישמעאל; "משל לאדם; שמסר צפור דרור לעבדו. אמר: "כמדומה אתה שאם אתה מאבדה שאני נוטל ממך איסר בדמיה? נשמתך אני נוטל ממך"!' ('מנחות' צט)   

"וְיִקְחוּ לִי תְּרוּמָה" (כה ב)
פירש רש"י: "לִי" לשמי. היינו: שנתייחדה הוראה לכוין בנתינת התרומה שתהא הנתינה לשמה. ומה טעם נתייחדה הוראה זו כאן והלא כל המצוות צריכות להיעשות לשמן, כמו שכתוב ב`נדרים`: `רבי אליעזר בר רבי צדוק אומר: "עשה דברים לשם פעלם ודבר בהם לשמם" ` (סב.). אלא לפי שנתינת תרומה היא דבר שיש בו לנותן כבוד והלל מבני האדם ויש חשש גדול שמא יכוין האדם בנתינת התרומה לשם התפארות חלילה, הדגישה התורה שעל הנותן להיזהר שיהיו מחשבותיו טהורות ליתן את התרומה לשם המצוה בלבד.
ומה שאמרו חז"ל במסכת `ראש השנה`: `האומר: "סלע זו לצדקה, על מנת שיחיה בני" הרי זה צדיק גמור` (ד.). כבר חילקה הגמרא בין יהודי לבין גוי. ופירש רש"י: "כאן בישראל - שלבו לשמים. ואם מריעין לו בחייו, אינו קורא לו תגר, אלא תולה היסורין בעונו. אבל נכרי, אם אין מטיבין לו כגמולו, קורא תגר` יעויי"ש. הרי שסוף כל סוף עיקר מחשבת היהודי הנותן צדקה היא לשם צדקה ואם כי מוסיף בכונתו עבור שיחיה בנו, מכל מקום אינו תולה הדבר בזה לחוד.

"וְיִקְחוּ לִי תְּרוּמָה מֵאֵת כָּל אִישׁ אֲשֶׁר יִדְּבֶנּוּ לִבּוֹ תִּקְחוּ אֶת תְּרוּמָתִי" (כה ב)
יש להתבונן בכונת הכתוב, במה שפתח הכתוב בלשון רבים "וְיִקְחוּ לִי תְּרוּמָה" וסיים בלשון יחיד: "כָּל אִישׁ אֲשֶׁר יִדְּבֶנּוּ לִבּוֹ"? 
וכיוצא בזה מצינו להלן בפרשת `ויקהל` (`שמות` לה ב) שנאמר: "קְחוּ מֵאִתְּכֶם תְּרוּמָה לַה` כֹּל נְדִיב לִבּוֹ יְבִיאֶהָ" גם בכתוב הזה פתח בלשון רבים: "קְחוּ מֵאִתְּכֶם" וסיים בלשון יחיד: "כֹּל נְדִיב לִבּוֹ יְבִיאֶהָ", מה פשר שינוי זה? הלא הוא אומר דרשני.
עומד על כך הרב מבריסק ואומר: שלפי הנראה מצות לקיחת התרומה היה צווי רק על הצבור בכללו, אבל על כל יחיד ויחיד לא היה מצוה אישית להביא את התרומה, אלא כל מי שהיה רוצה להתנדב היה מביא את תרומתו. ומעתה יתבארו היטב לשון הפסוקים, הציווי נאמר בלשון: "וְיִקְחוּ לִי תְּרוּמָה" וכן: "קְחוּ מֵאִתְּכֶם", היינו: "קְחוּ" מהצבור שנאמר בלשון רבים והוא הגדרת צווי לקיחת התרומה, אבל מסיים הכתוב: "כָּל אִישׁ אֲשֶׁר יִדְּבֶנּוּ לִבּוֹ" וכן: "כֹּל נְדִיב לִבּוֹ" בלשון יחיד, לפי שעל היחיד לא נאמר ציווי ליקח ממנו תרומה, אלא מי שנדב היו נוטלין ממנו.
עוד יש להטעים את פשר השינוי בדרך צחות: שעל אף שהציווי נאמר כלפי כל הרבים, שנתבקשו כולם ליתן צדקה, מ"מ למעשה, אין מביאים אלא היחידים שנדבם לבם ליתן את התרומה.

"אֲשֶׁר יִדְּבֶנּוּ לִבּוֹ" (כה ב)
נדבת ממון הוא דבר שיש בו חסרון כיס. ואמרו חז"ל: `אמר רבי אילעאי: "בשלשה דברים אדם ניכר – בכוסו ובכיסו ובכעסו" ` (`עירובין` סה:). ואמרו חז"ל: `אין "צַו" אלא לשון זירוז. אר"ש: "ביותר צריך הכתוב לזרז, בדבר שיש בו חסרון כיס" ` (הובא ברש"י `ויקרא` ו ב). ובגמרא `גיטין` (מז.) נאמר: על ריש לקיש שהשאיר אחריו אחרי מותו `קבא דמוריקא` ולכך קרא על עצמו: "וְעָזְבוּ לַאֲחֵרִים חֵילָם" (`תהילים` מט) כי הממון הוא נעשה מכח חילו של האדם.
הגר"י אייבשיץ בספרו `יערות דבש` (א ז) כותב: אין לך נסיון גדול יותר מממון, כאשר עינינו רואים שהרבה אנשים סובלים יסורים ומכות בוז וחרפה ועומדים בקדוש השם. ובממון יצרם גובר בעונותינו הרבים לאין פשע. כללו של דבר; אם אתה רואה אדם עומד בנסיון ממון, הרי הוא מובטח שיעמוד בנסיון גופו לקדוש השם, כי בעונותינו הרבים אין לך דבר שידו וכח של יצר הרע תקיף מממון. ואם אין כח לפתות איש בממון, אז ברור שיוכל לו בכל הענינים. והחוש ומעשים בכל יום מעידים על זה הרבה, עד שאין צורך לראיה.
נמצא א"כ שאדם המוציא מכיסו דבר לצדקה הרי זה מעיד על פנימיותו הטהורה, שבזה הוא נחשב כמוציא חלק מחייו, שהרי הוא עמל על הממון הזה מזמנו וממילא חייו ממש משוקעים בממון הזה וכידוע המעשה מרבנו ה`חפץ חיים` על דפי הגמרא המפארים את הבית.
זהו גודל כוחו של הממון, מצד אחד יש "עֹשֶׁר שָׁמוּר לִבְעָלָיו לְרָעָתוֹ" (`קהלת` ה) להמיתו ולהובילו לכליון. ואילו מנגד, יש צדקה אשר היא תצילו ממות.


"וְזֹאת הַתְּרוּמָה" (כה ג)
הנה אתרוג בעת שנוטלו בכדי לצאת בו את מצותו, אע"ג שאחרי קיום המצוה אין באתרוג שום קדושה, מ"מ בעת קיום המצוה חלה עליו קדושת המצוה ואסור בהנאה ובתשמיש של חול וכן הוא בעצי הסוכה כמבואר בגמרא מסכת `סוכה` (ט.) ודרשוהו ממה שכתוב לענין כסוי הדם: שבמה ששפך יכסה ולא יכסנו ברגל בדרך ביזוי ו"חַג... לַה` " (`ויקרא` כג). לומר ש`כשם שחל שם שמים על החגיגה, כך חל שם שמים על הסוכה` ואסורים בהנאה.
כותב רבינו ה`בית הלוי`: שכמו כן, בעת שהאדם נותן צדקה לעני, נמצא שהוא מקיים בעני מצות צדקה ועוד כמה מצוות עשה, כמו; "וְהֶחֱזַקְתָּ בּוֹ" (ויקרא כה) וכיו"ב, נמצא שהעני בזמן נתינת הצדקה שנותנין לו, הרי הוא ממש כמו בחינת אתרוג בעת קיום מצותו ואסור מעיקר דין תורה לנהוג בו מנהג בזיון, אלא ליתן לו בדרך כבוד הראוי והנותן לו בדרך בזיון י"ל, דזהו איסור דאורייתא.


"זָהָב וָכֶסֶף וּנְחשֶׁת" (כה ג)
רבינו הרא"ש כותב: שיש שלשה אופנים בנותני הצדקה והם נמשלים ל"זָהָב וָכֶסֶף וּנְחשֶׁת" ונרמזים בכתוב הזה.
כשנותן האדם צדקה מתוך עושר חיים טובים ובריאות איתנה, כשהוא בכוחו ובגבורתו, אז תחשב לו הצדקה כ"זָהָב", משל לאדם שמקדים לשאת פני המושל ונותן שוחד טרם יצטרך לו, שאינו עושה כן למטרת אותו הצורך. אמנם כשנפל למשכב ונותן צדקה לזכות בה כדי שיתרפא, הורע כחה של צדקה זו, כי כבר עלה עת הצורך, על כן היא נחשבת אז רק כ"כֶסֶף".
וכשנותנה כשהוא כבר מסוכן, כשעולה לגרדום לידון והקולר תלוי עליו, אינה נחשבת כל כך, אך מ"מ טוב לו לאדם לתת צדקה בכל עת ובכל שעה למען יזכר על טוב שמו, כאשר הוא בעולמו שמה בעפר, כי שם מקומו ותמצא מרגוע הנפש היגעה בימי הפקודה ובזכרון הרעה וזאת המנוחה וזאת המרגעה וצדקה זו, היא הצדקה שבבחינת "נְחשֶׁת".

"זָהָב וָכֶסֶף" (כה ג)
דורשי רשומות אומרים: "זָהָב" מלשון: זה הב, שהאדם אומר: זה הב, זה הב, הבא לי מזה, הבא לי מזה. 
"כֶסֶף" מלשון: נכסף נכספתי, שהאדם כוסף ונכסף כל היום לדבר הזה, "וַחֲשֻׁקֵיהֶם כָּסֶף" (`שמות` כז), כל מה שאנשים חושקים בחייהם הוא ל"כָּסֶף".
וכבר אמר החכם מכל אדם ב`קהלת`: "וְהַכֶּסֶף יַעֲנֶה אֶת הַכֹּל" (י יט). ופירש ה`כלי יקר` על פי הכתוב ב`משלי`: "מַצְרֵף לַכֶּסֶף וְכוּר לַזָּהָב" (יז ג). היינו: אם תרצה לצרף ולמדוד את מידתו של האדם, תלך אחר ה"כֶּסֶף" וה"זָהָב", כלומר: ראה איך הוא מתנהג עמם, אם הוא נמצא שלם בהם, אז מידתו שלמה בכל.


"וְצִפִּיתָ אֹתוֹ זָהָב טָהוֹר מִבַּיִת וּמִחוּץ תְּצַפֶּנּוּ" (כה יא)
רבנו ה`בית הלוי` כותב: שאפשר לרמוז בזה, שהארון קדש, הלא הוא מקום שמונחת בו התורה. וכן הוא התלמיד חכם הלומד תורה לשמה, הוא כארון קדש שנמצאת בו התורה בטהרתה ומצוה רבה היא להחזיקו לזונו ולפרנסו וכמו שאמרו חכמינו ז"ל על הפסוק: "עֵץ חַיִּים הִיא לַמַּחֲזִיקִים בָּהּ וְתֹמְכֶיהָ מְאֻשָּׁר" (`משלי` ג). אולם יכול האומר לומר: די לתלמיד חכם אם אספק לו צרכי מזונותיו שיהיה לבו פנוי ללמוד, אבל למה לי להרבות בהוצאה עבורו שיהיה מכובד ומפואר.
לזה בא הרמז בפסוק: "וְצִפִּיתָ אֹתוֹ זָהָב טָהוֹר מִבַּיִת וּמִחוּץ תְּצַפֶּנּוּ", שיהיה נאה גם מבית וגם מבחוץ, ששתי החזקות צריך לעשות לו לתלמיד חכם, האחד הוא מבית, כלומר: שיהיה לו בביתו מה לאכול. והשני הוא מחוץ, כלומר: שגם יהיו נאים בעיני הבריות בלבושם ובדירתם ובכל עניניהם.

לתת – ולקבל
"ויקחו לי תרומה"
אמר הקב"ה לישראל: התנדבו ועשו המשכן ואל תאמרו מכיסכם אתם נותנים, כי משלי הכל, לפיכך אמר: "ויקחו לי" – משלי. (מדרש אגדה). ובשמות רבה (לו, ו), על  "ויקחו לי תרומה" – בנוהג שבעולם, אדם מוכר חפץ בתוך ביתו, הוא עצב עליו. ואילו הקב"ה נתן תורה לישראל – ושמח. בנוהג שבעולם, אדם קונה לו חפץ והוא דואג עליו לשמרו, אבל התורה היא ששומרת את בעליה, שנאמר: "בהתהלכך תנחה אותך בשכבך תשמר עליך" (משלי ו, כב). בנוהג שבעולם, אדם קונה חפץ מן השוק – שמא יכול לקנות גם את בעליו עמו? אבל הקב"ה נתן תורה לישראל, ואמר להם: כביכול, לי ואותי אתם לוקחים. זהו: "ויקחו לי תרומה". 
  
דבר בכל מצב
"דבר אל בני ישראל"
נקודת הזמן הזו היא הראשונה, לאחר מתן תורה, שבה אמר הקב"ה למשה "דבר אל בני ישראל". אחרי חטא העגל משה לא רצה לדבר עמם כיוון שפסקה קדושתם, לכן בא עתה הקב"ה בציווי למשה לדבר אל העם, כי אין הוא – משה – רשאי להיות "ברוגז" עם העם, כיוון שהם "בני ישראל" – מזרע האבות אברהם, יצחק ויעקב. "ויקחו לי תרומה" – עליך, המנהיג, מוטלת החובה לדבר אליהם ולרומם אותם "לי" – להחזירם אל מעלת הקדושה. (רבי לוי יצחק מברדיטשב, ב"תורה לעם", הרב מנחם הכהן)

רוצה בכל תנאי
"מאת כל איש אשר ידבנו ליבו"
רבי מאיר מפרמישלאן פרש: "מאת כל איש" – לרבות זה שלבו ידוונו – יכאב –  על שנקרא לתרום, "תקחו את תרומתי" – אל תוותרו לו, שאמרו חז"ל "כופין על הצדקה". (כתובות מט, ב)

כסף עם נשמה
"וזאת התרומה אשר תקחו מאתם זהב וכסף ונחושת"
העיקר הוא אומנם נדבת הלב – "ידבנו לבו", אבל עם הלב לבד אי אפשר לבנות משכן. לכן, אל תשכחו את "זאת התרומה: זהב, וכסף ונחושת". רבי עקיבא אייגר)

מקדשים הרבה
"ועשו לי מקדש ושכנתי בתוכם"
מקדש – ביחיד, "בתוכם" – ברבים. למה? מפרש רבי חיים מוולוז'ין: מכאן שכל המקדש את עצמו ע"י קיום מצוות, הוא בבחינת מקדש שהשכינה בתוכו. "בתוכם" – בתוך ליבו של כל אדם מישראל.

תורה – ועבודה
"ושכנתי בתוכם וכן תעשו"
"גדולה מלאכה שאף הקב"ה לא השרה שכינתו על ישראל עד שעשו מלאכה, שנאמר 'ועשו לי מקדש ורק אחר כך ושכנתי בתוכם'" – זאת כדי שלא יתרגלו לחיי בטלה, שהרי הכל מונח לפניהם ללא מאמץ מצדם: אוכל? מן יורד מהשמיים. בגד ללבוש? כתוב: "שמלתך לא בלתה מעליך", לכן חייבים לעשות מלאכה, שלא יתבטלו. (אבות דרבי נתן יא).

הקנקן ומה שבתוכו
"ועשו ארון"
הארון הוא אמצעי. כלי. חשיבותו היא בהשתמרות לוחות העדות שבו. אומר רבי שמחה בונים מפשיסחה: תלמיד חכם השומר על התורה, הרי הוא דומה לארון ברית ה'. אבל זה הלומד תורה ואינו שומר עליה, הרי הוא דומה לארון ספרים שאין לו דבר עם הספרים העומדים על מדפיו, ואינו אלא ארון עץ פשוט, לא ארון קודש. והרב מנחם הכהן, מוסיף ב"תורה לעם": לזה שלומד תורה הרבה קוראים "תלמיד חכם", כדי שיזכור שעדיין תלמיד הוא, וללמוד הוא צריך.

שלמות
"וצפית אותו זהב טהור מבית ומחוץ"
"כל תלמיד חכם שאין תוכו כברו – אינו תלמיד חכם" (יומא עב, ב). אמרו חז"ל: לימדה תורה, שעל נושא התורה להיות "זהב טהור מבית" – שלם בין אדם למקום, ו"מחוץ" – שלם בין אדם לחברו. ורבי מנחם מנדל מקוצ'ק מוסיף: "מבית ומחוץ" – הציפוי מבחוץ יש לו ערך אם הוא נובע מהבית, מהפנימיות של התורה, ואינו זוהר חיצוני בלבד.

גשמיות ורוחניות
"ועשית שולחן עצי שטים ועשית מנורת זהב טהור"
אומר הראי"ה קוק: הארון הוא המשפיע אור וקדושת חיים לכל המדינה והעם, ומתוכו נמשך שפע גם לשולחן ולמנורה, שהם שני הצדדים של החיים כולם. המנורה מסמלת את הרוחניות, את האור, אור התורה, השכל, הדעת והחכמה, והשולחן מסמל את הגשמיות – שולחן עננינו לחם, אוכל וכלכלה. שני אלה מלווים אותנו כל חיינו. האנשים העובדים בחלק זה של המקדש, שבו נמצאים השולחן והמנורה – הרוחניות והגשמיות. הארון שבקודש הקודשים, שייך למדרגתו הנעלה של הכהן הגדול ביום הכיפורים. עבודת האמת צריכה להיות מושפעת ממדרגה נעלה זו המרוממת אותנו, אף על פי שהיא מובדלת בפרוכת, מובדלת אך לא מופרדת. ואור התורה שמאחורי הפרוכת יקרין עלינו יעלה אותנו כלפי שמים. (מתוך: "תורה לעם").

"ויקחו לי תרומה מאת כל איש אשר ידבנו לבו" 
בזמן שיש לבני ישראל רצון ונדיבות הלב לקיים מצוות לשם שמים, אומר ה' יתברך: "לי תרומה" אני בא ע"י כך לידי התרוממות. "כשישראל עושין רצונו של מקום מוסיפים כח בפמליא של מעלה" (קדושת לוי)

"זהב וכסף ונחושת" 
ישנם שלשה סוגי אנשים אשר נותנים צדקה: 
"זהב": זה הנותן בריא. 
"כסף": כשרואה סכנה פותח. 
"נחשת": נעשה חולה שאומר תנו.

"ועשו לי מקדש ושכנתי בתוכם" 
ועשו לשמי בית קדושה (רש"י) 
אדם מישראל צריך להשתדל להכניס קדושה לתוך ביתו הפרטי, שיהיו חיי משפחתו בקדושה, וזה נקרא "מקדש" 
(הה"ק מהר"מ מאמשינוב זצ"ל)

"ועשו ארון.. אמתיים וחצי ארכו ואמה וחצי רחבה ואמה וחצי קומתו"
כל מידות הארון הינן שבורות, אמתיים וחצי, אמה וחצי וכו.
ארון מרמז על תלמיד חכם, והפסוק בא לרמז כי כל תלמיד חכם חייב להיות שבור בעיני עצמו.
עליו לדעת, כי עדיין עומד הוא במחצית הדרך וטרם הגיע אל השלימות! (ר' נתן אדלר)

"וצפית אותו זהב טהור מבית ומחוץ"
"כל תלמיד חכם שאין תוכו כברו – אינו תלמיד חכם" (יומא עב, ב). 
אמרו חז"ל: לימדה תורה, שעל נושא התורה להיות "זהב טהור מבית" – שלם בין אדם למקום, ו"מחוץ" – שלם בין אדם לחברו. ורבי מנחם מנדל מקוצ'ק מוסיף: "מבית ומחוץ" – הציפוי מבחוץ יש לו ערך אם הוא נובע מהבית, מהפנימיות של התורה, ואינו זוהר חיצוני בלבד.

"וְעָשִׂיתָ מְנרַת זָהָב טָהוֹר מִקְשָׁה תֵּיעָשֶׂה הַמְּנוֹרָה" 
אומר רש"י הקדוש: 
"לפי שהיה משה מתקשה בה, אמר לו הקב"ה: 'השלך את הככר לאור והיא נעשית מאליה'. לכך לא נכתבה 'תַּעֲשֶׂה'." 
ר' ישראל ממודזיץ' היה אומר: "אפשר ללמוד מזה עצה תמידית לכל אדם מישראל - שכל דבר שאתה מתקשה בו אין לך אלא להשליך יהבך על הקב"ה - "והוא יכלכלך" - הדבר ייעשה מאליו.

לא מן המידה
הצדיק רבי ארון מקראקוב (זה היה שמו בפי-כול: ארון, ולא אהרון) היה מתלמידיו של רבישלמה מרדומסק. פעם, כשרבי שלמה אמר דברי-תורה, הצטופפו כל התלמידים ונדחקו להתקרבאל רבם ולשמוע את דבריו. רק ר' ארון עמד בצד ולא נדחק. 
כשסיים רבי שלמה לומר את דברי תורתו, אמר: "חז"ל אמרו, 'מקום הארון אינו מןהמידה'. כל כלי המשכן תפסו מקום, אך הארון לא תפס מקום, ובכל-זאת היו הלוחות מונחיםדווקא בארון. כזה הוא ר' ארון - הוא לא נדחק ולא תפס מקום, אבל הוא קלט את תורתייותר מהאחרים".

"ויקחו לי תרומה מאת כל איש" (כה - ב)
השם יתברך אומר: יקחו נא תרומה גם ממני. חוץ מזה שיקחו "מאת כל איש", אתן גם אני את תרומתי. שכן אמרו חכמינו, כי העננים הביאו את אבני השהם ואבני המלואים ("והנשיאים הביאו – אין נשיאים אלא עננים, שנאמר ורוח"), וזו היתה תרומתו של הקדוש ברוך הוא...
(הרב חיד"א ז"ל)

"ויקחו לי תרומה מאת כל איש" (כה - ב)
לי לשמי. (רש"י)
הרבי מקוצק היה אומר: "ויקחו לי, לשמי – תרומה" – שתקחו את שמי כשהוא מורם ונבדל מן העולם הזה...
בעל חידושי הרי"מ ז"ל אמר על כך: "לי לשמי" – שאפילו לא תהיו מתכוונים, כי נתינותיכם תביאנה לידי השראת השכינה, אלא פשוט "לשמי" – משום שכך עלה ברצוני...
הכוונה למלא את רצון השם גדולה היא מכל הכוונות הנשגבות והעמוקות ביותר...
ממון הוא בדרך כלל דבר שפל וירוד, ברם אם נותנים אותו למטרה טובה, לשם שמים – "לשמי" – הריהו מתעלה למדרגה יותר גבוהה; כפי שאמרו חכמינו: "אין קיחה אלא לשון הגבהה", ולכן נאמר "ויקחו" ולא "ויתנו"...
(שיחות צדיקים)

"ויקחו לי תרומה מאת כל איש" (כה - ב)
בעל שפת אמת ז"ל היה אומר על הכתוב: "לי הכסף ולי הזהב נאם ה' צבאות" (חגי ב-ח) – כלום צריך השם יתברך להתפאר בכך שהכסף והזהב שלו הם, וכי מה אינו שלו? אלא כך הוא פשוטם של דברים: השם יתברך אומר להם לישראל, שמשימתם היא לעשות את הכסך והזהב כך שיהיו "לי" – להגביהם אלי על ידי קיום מצוות ומעשים טובים...
חכמינו אמרו: "צדיקים ממונם חביב עלעהם יותר מגופם", וקשה להבין, איך יאה לצדיקים לחבב כל כך את הממון?

"ויקחו לי תרומה מאת כל איש" (כה - ב)
אמר על כך רבה של לובלין, הגאון מהר"מ שפירא ז"ל: הצדיקים יודעים כמה פעולות טובות אפשר לפעול בממון; להחיות בו נפשות, להחזיק בני תורה, להקים מוסדות תורה – דברים שאי אפשר לעשותם בעזרת הגוף בלבד; ולפיכך מחבבים הם את הממון יותר מגופם. לעומת זה, בעלי התאווה שמבזבזים את כל ממונם רק לשם תענוגות הגוף, הרי לגביהם כל עצם הממון אינו אלא בשביל הגוף, וממילא חביב עליהם גופם יותר מממונם...
כשנוטל אדם מישראל מקצת מתבואתו ומעלה במחשבתו, שזה יהיה תרומה לה', הרי זה נעשה קודש, שכן המחשבה לשם שמים מביאה קדושה על כך (תרומה נטלת במחשבה). כך גם כאן, משנצטברו כל הרצונות הטובים והמחשבות הנדיבות של בני ישראל בשעת נתינת התרומות, נוצרה מזה קדושה עצומה של משכן בעל מידה גדולה של השארת השכינה.
הכסף והזהב עשו את חיצוניותו של המשכן, ואילו המחשבות והרצונות הטובים של בני ישראל יצרו את פנימיותו – את קדושת המשכן.
(ספרים קדושים)

"ויקחו לי תרומה מאת כל איש" (כה - ב)
אם אדם נותן לשם שמים אינו נותן אלא לעצמו, שכן השמים אינם זקוקים לכך, אלא לזכותו של האדם הוא. אם כן הרי נתינה זו אינה אלא לקיחה...
(ליקוטי שפת אמת)

"ויקחו לי תרומה מאת כל איש" (כה - ב)
למה נאמר "ויקחו" ולא "ויתנו"? לפי שבאמת הרי הכל שייך להשם יתברך – "ממך הכל ומידך נתנו לך" – אלא בזה שאדם עושה מעשה טוב בממונו לשם שמים, הריהו קונה אותו לעצמו (כדרך שאמרו חכמינו, כי על ידי הברכה מתקיים "הארץ נתן לבני אדם"), ונמצא איפוא שהוא נותן את שלו.
אם כן יוצא, כי רק עם נתינת התרומה לה' זה נעשה בבחינת "ויקחו" – שהם לוקחים וקונים זאת לעצמם...
(מלבים)

"ויקחו לי תרומה מאת כל איש" (כה - ב)
יפרישו לי מממונם נדבה. (רש"י)
אמנם מצות צדקה הריהי מצוה גדולה מאוד, אולם רק כשנותנים "מממונם" – מממון שלהם שנרכש ביושר; ואילו ממון שנרכש בדרכים ובאמצעים פסולים, ממון כזה אין השם יתברך דורש לקיים בו מצוות, כפי שאומר הכתוב: "כי אני ה' אוהב משפט שונא גזל בעולה" (ישעיה סא) – מכיון שאני אוהב משפט, צדק ויושר, לכן אני שונא כשמביאים לפני קרבנות בממון גזול ועשוק...
מצויים אנשים שרוצים לכפר על עוולותיהם בעניני ממון, בזה שהם מפרישים מממונם לצרכי צדקה; אולם באמת אין השם יתברך מקבל צדקה כזו, ולא עוד אלא שהוא שונא אותה. על כגון אלה אומר הנביא: "שמרו משפט ועשו צדקה" (ישעיה נו) – תחילה "שמרו משפט" – התנהגו בצדק וביושר ואל תעשקו את הזולת, ורק אז "עשו צדקה" – בממון כשר...
(הדרש והעיון)

"ויקחו לי תרומה" (כה - ב)
הדא הוא דכתיב: לקח טוב נתתי לכם תורתי אל תעזובו – אל תעזובו את הלקח שנתתי לכם. (מדרש)
השם יתברך נטע בבני ישראל כוח כזה, שיוכלו להיות בעלי תשוקה ורצון אליו. אפילו "לקח טוב" זה – הלקיחה הטובה, שיוכל להיות "ויקחו לי תרומה" – גם הוא ניתן מהשם יתברך על ידי כוח מיוחד. יש להשתדל רק, שלא לעזוב את הכוח הזה – "אל תעזובו את הלקח שנתתי לכם"...
(חידושי הרי"מ ז"ל)

"ויקחו לי תרומה" (כה - ב)
יש לראות את התורה כמקח וממכר. לעולם אין סוחר פורש מעסקיו משום שפעמים איננו מצליח במסחרו; יודע הוא, כי בהזניחו לגמרי את עסקיו הריהו נידון לירידה גמורה עד עפר.
הוא הדין צריך להיות גם לגבי התורה; אף אם לפעמים אין מצליחים בלימודה, יש להמשיך בשקידה ובעמל מבלי להרפות את הידים. אם יחדל אדם לגמרי מלעסוק בתורה, ודאי לא יהא לו קיום.
(הה"ק ר' דוד ז"ל מקוצק)

"ויקחו לי תרומה" (כה - ב)
כיון שאמרו ישראל נעשה ונשמע מיד אמר הקדוש ברוך הוא למשה: ויקחו לי תרומה. (תנא דבי אליהו)
התנאי הראשון להשראת השכינה בעולם שפל זה הוא, ביטול עצמי. אם אדם מבטל את עצמו לחלוטין בפני רצון השם, אז מסוגל הוא לזכות לגלוי שכינה. כפי שאומר הנביא: "השמים כסאי והארץ הדום רגלי, איזה בית אשר תבנו לי ואיזה מקום מנוחתי... ואל זה אביט על עני ונכה רוח וחרד על דברי" (ישעיה סו) – כלומר, הודות ל"עני ונכה רוח" המבטל עצמו בפני דבר ה', אפשר לבנות בית ומקום מנוחה שבו תהיה התגלות השכינה, במידה עצומה, יותר מבכל מקום אחר בעולם.
לפיכך, כיון שאמרו ישראל "נעשה ונשמע" וביטלו לגמרי אם רצונם ודעתם בפני רצון השם, עוד לפני ששמעו מה נדרש מהם, זכו לכך שיצטוו לעשות משכן ושיתקיים בהם "ושכנתי בתוכם"...
(יקר מפז)

"מאת כל איש אשר ידבנו לבו תקחו את תרומתי" (כה - ב)
באמת הרי הכסף והזהב של השם יתברך הם – "לי הכסף ולי הזהב נאם ד"' – ואין אדם נותן כלל משלו. מה שבאמת הוא נותן, הרי זה רצונו הטוב ונדיבות לבו בשעת נתינת הממון, שהם של עצמו. ואילו זה שנותן לא בלב שלם ובלא נדיבות, איננו נותן ממילא מאומה, לפי שהממון אינו שלו ורצון גם כן אין לו.
הוא אשר אמר הפסוק: "מאת כל איש אשר ידבנו לבו" – רק מזה שנותן מתוך רצון טוב ונדיבות הלב – "תקחו את תרומתי" – ממנו אתם לוקחים משהו, ואילו מאלה שאין לבם נודבם אינכם לוקחים מאומה...
(תורת משה)

"מאת כל איש אשר ידבנו לבו תקחו את תרומתי" (כה - ב)
השראת השכינה על בני ישראל, שצריכה היתה לבוא על ידי המשכן, לא היתה יכולה לבוא אלא על ידי אהבה מוגברת מצד ישראל ורצון עז להתדבק באלוהות. אהבה אינה יכולה לבוא על פי צו ופקודה, כי אם מתוך רצון טוב עצמי, ולפיכך היה הכרח בהתרמה חפשית – "כל איש אשר ידבנו לבו" – ולא הטלת חובה.
(הגה"ק בעל אבני נזר מסוכטשוב ז"ל)

"מאת כל איש אשר ידבנו לבו תקחו את תרומתי" (כה - ב)
מלכתחילה לא כפו על איש לתת, אלא מי שרצה לנדב היה מנדב. אולם, לאחר שכבר נדב איש את נדבתו, היו מוציאים זאת ממנו אפילו בכפיה – "תקחו את תרומתי" – שכן "אמירה לגבוה כמסירה להדיוט", ומרגע שהבטיח את תרומתו הרי זה נדר וזוהי כבר "תרומתי" – של השם יתברך...
(צמח דוד)

"זהב וכסף ונחשת" (כה - ג)
בעל החתם סופר ז"ל מוצא כאן רמז מפליא, שאותיותיהן של שלוש מילים אלה מרמזות על כל ימות השנה שישנה בהם קריאת התורה:
ז' – היום השביעי, שבת; ה' – היום החמישי בשבוע; ב' – יום שני בשבוע; כ' – כפורים; ס' – סוכות; פ' – פסח, פורים; נ' – נרות (חנוכה)1 ח' – חודש (ובכלל זה גם ראש השנה, שגם הוא ראש חודש); ש' – שבועות, שמיני עצרת, שמחת תורה; ת' – תענית.
ליכא מידי דלא רמיזא באורייתא...

"וערות תחשים" (כה - ה)
מן חיה ולא היתה אלא לשעה והרבה גוונים היו לה לפיכך מתרגם ססגונא ששש ומתפאר בגוונין שלו. (רש"י)
את הקשר ההגיוני בין שני הענינים הללו ברש"י, ניתן להבין באופן כזה: כאשר התרגום קורא לבהמות, חיות ועופות שונים, בשם אחר מאשר בתורה (כגון: שור או כשב – תור או אימר; שפן – טפזא; חסידה – חוריתא; דוכיפת – נגר טורא וכיוצא בזה), הרי זה שפיר ומובן, שכן בלשון הארמית יש לבעלי חיים אלו שמות אחרים מאשר בלשון הקודש. 
אבל בעל חי זה שקרוי "תחש", הרי אינו קיים לעולם, אלא נברא במיוחדבריאה חד פעמית בשביל המשכן, ואם כן הרי לא יתכן שיהיה לו שם אחר בארמית מאשר בלשון הקודש, ואיך יצא איפוא שבתורה הוא נקרא "תחש" ובתרגום – "ססגונא"? אלא מסתבר בהכרח, שהשם "ססגונא" של התרגום אינו שם עצם של בעל חי זה, כי אם מציין משהו ממראהו החיצוני – "ששש ומתפאר בגוונין שלו".
מעתה שפיר ברור הקשר בדברי רש"י. מכיון שהוא אומר תחילה: "ולא היתה אלא לשעה", הרי עליו להוסיף מיד: "והרבה גוונים היו לה, לפיכך מתרגם ססגונא" – שהשם "ססגונא" אינו שם העצם של החיה בארמית, כי אם רק בא לציין את גווניו המרובים...
(הגאון מהרי"ל דיסקין ז"ל)

"ועשו לי מקדש ושכנתי בתוכם" (כה – ח)
לכאורה צריך היה הכתוב לומר "בתוכו" – בתוך המקדש? 
ברם, "בתוכם" מכוון לבני ישראל, שיעשו לי כל אחד מהם מקדש בלבו, מקום להשראת השכינה, כי אז "ושכנתי בתוכם" – בתוך לבו של כל אחד מהם... (אלשיך)
לפיכך נאמר "וכן תעשו" – ואומר רש"י: "לדורות" – לפי שמקדש כזה בלבו של כל אדם, אפשר לעשותו בכל הדורות ובכל התקופות... (מלבים)

"ועשו לי מקדש ושכנתי בתוכם" (כה – ח)
מתחילה ציווה השם יתברך על מלאכת המשכן ורק לאחר מכן, בפרשת כי תשא, ציווה על יום השבת: "אך את שבתותי תשמורו". ואילו כאשר חזר משה על כך לפני בני ישראל, בפרשת ויקהל, מסר להם תחילה מצוות שמירת שבת ואחר כך מצוות מלאכת המשכן?
ברם, אפשר לתרץ כך: שבת היא בבחינת "כבוד המקום" – שניתנה כדי לחוג את יום מנוחתו של השם יתברך בתור יום מנוחה וקדושה, ולהעיד על מעשה בראשית, שהוא ברא את השמים והארץ. לעומת זאת המשכן הוא בבחינת "כבוד ישראל", שבא להעיד על ישראל שהם "גוי אחד בארץ", כי ירד השם יתברך ממרומיו והשרה את שכינתו עליהם. לפיכך הקדים השם יתברך את מלאכת המשכן לפני השבת, כדי להוכיח בכך, שהוא מקדים כבודם של ישראל לכבוד עצמו. אבל משה רבנו הקדים שבת לפני מלאכת המשכן, לפי שאצלנו צריך כבוד המקום להיות קודם לכבוד ישראל.
(כלי יקר)

"ועשו לי מקדש ושכנתי בתוכם" (כה – ח)
הרבי ר' בונם מפשיסחה ז"ל אמר: "בעיקר צריכה רק הנפש להתפלל, ואילו הגוף יהיה רק כעין אלומת תבן הנגררת מאחור". רק מתוך זה שהגוף נגרר אחרי הפנימיות, מגיע גם הוא לידי הישג כלשהו... 
על ידי "ושכנתי בתוכם" מתקיים "ועשו לי מקדש" – בלעדי התוך הרי זה בול עץ בלבד... (חשבה לטובה מהרבי ר' העניך מאלכסנדר ז"ל)
בדומה לכך פירש הרבי מקוצק ז"ל את הפסוק: "ה' אהבתי מעון ביתך" – אם אני אוהב את הבית, אף כי איננו אלא עצים ואבנים, הרי זה רק משום "מקום משכן כבודך" – שזה מקום להשראת השכינה...
ועשו לשמי בית קדושה. (רש"י)
אדם מישראל צריך להשתדל להכניס קדושה לתוך ביתו הפרטי שיהיו חיי משפחתו בקדושה, וזה נקרא "מקדש"... (הה"ק מהר"מ מאמשינוב זצ"ל)
במידה שאדם מישראל מקדש את מעשיו האנושיים היומיומיים שהוא עושה בביתו, וגורם להשראת השכינה במעונו – בה במידה מתגברת הקדושה והשראת השכינה בבית המקדש. קדושת המקדש תלויה בקדושה השרויה בבתי ישראל. על ידי "ושכנתי בתוכם" מתקיים "ועשו לי מקדש"... (אבני אזל)
בדרך כזו פירש בעל שפת אמת ז"ל את הפסוק: "אם אבוא באהל ביתי, אם אעלה על ערש יצועי, אם אתן שנת לעיני לעפעפי תנומה, עד אמצא מקום לה' משכנות לאביר יעקב" (תהלים קלב – ג, ד) – שביקש דוד המלך למצוא מקום לה' בתוך כל הפעולות הנזכרות, ב"אבוא באהל ביתי", ב"אעלה על ערש יצועי", ב"אתן שנת לעיני" – שבכל המעשים הללו יהיה מקום להשראת השכינה, שיהיו טהורים ולשם שמים – וממילא יהיה זה בבחינת הקמת מקדש לה'...

"ועשו לי מקדש ושכנתי בתוכם. ככל אשר אני מראה אותך... וכן תעשו" (כה – ח, ט)
זה שבצלאל, אהליאב וחכמי הלב, היו מוכשרים לעשות את המשכן בדייקנות לפי רצון השם, היה זה הודות לרוח הקודש ששרתה עליהם, כפי שנאמר: "וימלא אותו רוח אלקים בחכמה בתבונה ובדעת" (שמות לה-לא).
על ידי "ושכנתי בתוכם" – מכיון ששרתה השכינה בין עושי המלאכה, לפיכך יכלו לעשות "ככל אשר אני מראה אותך" – בדייקנות מלאה.
(תורת משה)

"וכן תעשו" (כה – ט) - לדורות (רש"י)
אם כך תהיה לבני ישראל תשוקה אמיתית לבנות בית בשביל התגלות השכינה, יכולים הם להשיג זאת, ואם אינם זוכים לכך הרי זה סימן, שעדיין לא הגיעו לידי התשוקה הראויה וההתנדבות הנכונה.
לפיכך אמרו חכמינו: "כל דור שלא נבנה בית המקדש בימיו כאילו נחרב בימיו" – שכן אילו היה קיים רצון אמיתי לבנין בית המקדש היה באמת "נבנה בימיו"...
(שפת אמת)

חייב אדם מישראל לדעת, שאי אדם יכול לפעול בעצמו מאומה, אם אין מסייעים לו מן השמים. אפילו המשכן אפשר היה לעשותו רק משום "ככל אשר אני מראה אותך" – משום שהשם יתברך סייע גם בהתחלה וגם בגמירה – "נעשית מאליה".
אם מאמינים בכך אמונה איתנה, נקל להבין, כי גם "לדורות", בכל העתים, יכולים בני ישראל לעשות כל אחד לעצמו משכן בשביל השכינה. "אהל שכן ב א ד ם" – בכל אדם... ואף על פי שהאדם נתון בשפל המצב ואין כוחו אתו, עליו רק לשאוף לכך ברצון, כי אז מסייע השם יתברך בידו שיוכל... 
(ישמח ישראל מהה"ק מאלכסנדר ז"ל)

"ועשו ארון... אמתים וחצי ארכו ואמה וחצי רחבו ואמה וחצי קמתו" (כה – י)
כל אמות הארון שבורות הן – שתים וחצי, אחת וחצי. זה בא לרמז, כי תלמיד חכם חייב להיות שבור בעיני עצמו; עליו לדעת, כי עדיין עומד הוא במחצית הדרך וטרם הגיע אל השלימות...
(הגאון ר' נתן אדלר ז"ל)
זה בא לרמז גם, כי לעולם אי אפשר ללמוד את התורה עד תומה, כי היא "ארוכה מארץ מדה ורחבה מני ים". כל כמה שלומדים בה, אין מגיעים אלא עד החצי...
(פרדס יוסף)

"ועשו ארון... אמתים וחצי ארכו ואמה וחצי רחבו ואמה וחצי קמתו" (כה – י)
מקום ארון אינו מן המדה. (חז"ל)
תלמד החכם האמיתי, שיש בו תורה כשם שהכיל הארון את לוחות הברית, אינו תופס שום מקום; כאפס הוא בעיני עצמו ואיננו רוצה כלל כי יוקצה לו מקום מיוחד... (הדרש והעיון)
כל דבר בטבע מן ההכרח שיהיה לו מקום. ברם, קיומם של תלמידי חכמים ולומדי תורה אינו טבעי כלל. בדרך הטבע אי אפשר להבין "במה הם מתפרנסים וממה הם ניזונים", ואם מתקיימים הם, בכל זאת, הרי זה "אינו מן המדה"... (מפי שמועה)

"מבית ומחוץ תצפנו" (כה – יא)
כל תלמיד חכם שאין תוכו כברו אינו תלמיד חכם. (יומא ע"ב)
במסכת ברכות (כח) מסופר שכשהיה רבן גמליאל נשיא הכריז ואמר, שכל תלמיד שאין תוכו כברו אל יכנס לבית המדרש. רק כאשר עברה הנשיאות לידי רבי אליעזר בן עזריה, סולק "שומר הפתח" מדלת בית המדרש וניתנה רשות לכל מי שרצה בכך, להכנס וללמוד תורה. ואמנם עד מהרה נתווספו ארבע מאות ספסלים בבית המדרש.
קשה איפוא להבין, מי היה זה אותו "שומר הפתח", שהיה מסוגל להבחין בכל תלמיד אם תוכו כברו? הרי לשם כך עליו להיות יודע מחשבות?
אמר על כך הרבי הזקן מסדיגורה ז"ל: באמת נסגרו דלתות בית המדרש על מנעול ולא ניתן לאיש להכנס. אולם, התלמיד שרצה במלוא הרצינות והשאיפה הפנימית להכנס וללמוד תורה, היה נוקט בכל האמצעים והפעולות, היה פורץ גדרות וחותר חתירות, כדי לחדור פנימה (כגון הלל, שעלה על גג בית המדרש ושמע דברי תורה דרך הארובה). ואם עשה התלמיד הכל כדי שיוכל להכנס, הרי זו ההוכחה הברורה ביותר כי תוכו כברו...
עוד תירוץ על כך אומרים בשם האדמו"ר רא"מ מגור ז"ל, כי עצם כרוזו וציוויו של רבן גמליאל, היה שומר הפתח, תלמיד שלא הרגיש עצמו כשר בתכלית וראוי להכנס, היה מתיירא ולא היה נכנס כלל, אף כי הדלת היתה פתוחה...

"ועשית עליו זר זהב סביב" (כה – יא)
זכה נעשית לו זר, לא זכה – זרה הימנו. (יומא ע"ב)
אדם מישראל הלומד תורה, אם הוא ירא שמים, בעל מדות טובות ואהוב על הבריות – נעשית לו התורה נזר ועטרה, היא מפארת אותו, והכל אומרים כי התורה היא אשר עידנה אותו במעשים ובמדות. אבל אם איננו ירא שמים, אינו מצטיין במדות ובלתי אהוב על הבריות – על כורחה נעשית התורה זרה לו ומשתכחת הימנו. שכן על ידי ידיעתו בתורה מתהלל כבוד התורה, כיון שאומרים הבריות: "ראו פלוני שלמד תורה, כמה מקולקלים מעשיו", וטופלים את האשמה על התורה; הרי כדי להציל את כבודה וחשיבותה, מוכרחה היא להשתכח הימנו ולהיעשות זרה לו.
(אבני אזל)





פרשת תצוה  

"ואתה תצוה את בני ישראל" (כז - כ)
"תצוה" זה מלשון התחברות (צוותא יחד) – שתתחבר עם בני ישראל, כמו: "מלאכיו יצוה לך"...
בכל אדם מישראל שבכל הדורות יש ניצוץ ממשה רבנו. (אור החיים)
לפיכך "לא ידע איש את קבורתו" של משה רבנו, משום שהוא טמון בלבו של כל אדם מישראל... (שיחות צדיקים)
כיון שמסר משה רבנו את נפשו למען כלל ישראל, זכה שישאר כוחו לתמיד בקרב כלל ישראל...(שפת אמת)
לפי שאמר מחני נא לכך לא נזכר שמו בפרשה זו. (בעל הטורים)
מכאן למדים אנו, כי אסור לו לאדם לקלל את עצמו, שהרי משה רבנו אמר "מחני נא", מתוך שמסר נפשו עבור כלל ישראל, ואף על פי כן זה עשה רושם, שלא יזכר שמו בפרשה זו – על אחת כמה וכמה אדם שעושה זאת מתוך כעס גרידא, ללא שום תכלית.
וזוהי כוונת הכתוב: "ואתה תצוה את בני ישראל" – תספר להם את אשר אירע לך כתוצאה מזה שאמרת "מחני נא", ותזהירם לבל יוציאו מפיהם קללה על עצמם... (שפתי כהן)

"ויקחו אליך שמן זית זך" (כז - כ)
פעולתו של משה רבנו היתה תדיר, לפרסם בפני העולם כולו את קדושתו המיוחדת וייחודו של עם ישראל, ולמען יראו הכל כי השכינה שורה בישראל. לפיכך אמר: "ובמה יודע אפוא כי מצאתי חן בעיניך אני ועמך הלא בלכתך עמנו ונפלינו אני ועמך מכל העם אשר על פני האדמה" (שמות לג-טז).
על זה שהשכינה שורה בישראל העידה במיוחד המנורה, כך שהנר המערבי היה דולק יממה שלמה, אף על פי שהיתה לו כמות שמן שווה לשאר הנרות; כפי שאמרו חכמינו: "עדות היא לכל באי עולם שהשכינה שורה בישראל" (שבת כ"ב).
לפיכך אמר השם יתברך למשה: "ויקחו אליך" – לקיחת השמן למנורה נוגעת אליך במיוחד, היא תביא לך תועלת, שכן על ידי המנורה תתגשם שאיפתך, שהעולם כולו יראה כי השכינה שורה בישראל... (אבני אזל)
הוא אשר אמר הפסוק: "מאת כל איש אשר ידבנו לבו" – רק מזה שנותן מתוך רצון טוב ונדיבות הלב – "תקחו את תרומתי" – ממנו אתם לוקחים משהו, ואילו מאלה שאין לבם נודבם אינכם לוקחים מאומה... (תורת משה)
ישראל נמשלו לזית, מה זית זה מוציא את שמנו רק לאחר שכותשים וסוחטים אותו, כך גם ישראל מגלים את מעלותיהם לאחר שמביאים עליהם יסורים.
כן נמשלו ישראל לשמן, מה השמן אינו מתערבב בשום משקה אחר כי אם צף ועולה תמיד למעלה, כך גם ישראל עומדים תמיד למעלה מאומות אחרות ואינם מתערבבים בהם (מדרשים).
והפלא שבדבר, שאף על פי שהם נרדפים ומעונים ביסורים הקשים ביותר, עומדים הם בכל זאת למעלה ממעניהם ואינם מתבוללים בהם... (צרור המור)
לעם ישראל ניתן כוח מיוחד, שלא יוכל להתבולל בין האומות אף אילו היה רוצה בכך, כדוגמת שמן הזית שאינו יכול מצד עצמיותו להתערבב במשקאות אחרים. לפיכך אמרה התורה: "לא תתחתן בם" (בנין התפעל) ולא "לא תחתן" – לפי שבני ישראל ניחונו בכוח כזה, שלא יוכלו להתחתן בם, שלא יהיה החיתון תופס... (שפת אמת)

"כתית למאור" (כז - כ) ולא כתית למנחות (רש"י)
צריך אדם להיות "כתית" בעיני עצמו ושבור לב, אולם חייב הוא תמיד להזהר ששברון הלב לא יביאהו לידי עצבות ואזלת יד, שלא ירצה לעשות מאומה, מתוך ההנחה שבין כה וכה לא יהא כל ערך למעשהו. שברון לב כזה אינו רצוי כלל. אדרבה, שברון הלב צריך להגביר באדם את הרצון לעשות ולפעול ביהדות. אם עד כה לא עשה מאומה, חייב הוא להתחיל עכשיו בעשייה.
"כתית למאור" – עלהאדם להיות כתית ושבור כדי להגיע לידי מאור – "ולא כתית למנחות" – ולא כדי לשקוע בעצבות ובמנוחה של אזלת יד... (חשבה לטובה)
בדרך כזו פירש היהודי הקדוש ז"ל מפשיסחה את הפסוק: "הרופא לשבורי לב ומחבש לעצבותם" (תהילים קמז-ג): השם יתברך מרפא ומחבש את שבורי הלב, לבל יבואו עקב השברון לידי עצבות...
הרבי ר' אהרן מקרלין ז"ל אמר: "מרירות" רצויה, ואילו "עצבות" אין לך מידה גרועה מזו. בין מרירות לעצבות מבדיל רק כחוט השערה. מרירות פירושה: אין לי מאומה, ואילו עצבות פירושה: כבר אין לי תקנה ואבוד הנני. יש להיזהר איפוא, שהמרירות לא תיהפך לעצבות...
"כתית" – כאשר מטיפים לו לאדם מוסר ומבקשים לכתת ולשבור את ליבו, יש להתכוון "למאור" – להאיר לפניו ולהורותו את הדרך הישרה – "ולא למנחות" – אבל לא להנחיתו ולהשפילו... (הה"ק ר' יחיאל ז"ל מאלכסנדר)
מנחה הרי באה לכפר על אדם, ואדם שצריך כפרה ודאי איננו נקי מכל פסולת, לכן יכול שמן המנחה גם הוא להיות מעורב במעט פסולת. אבל אור המנורה הרי בא לרמז על אור התורה, שהוא השכל האלוקי העליון, הריהו חייב איפוא להיות טהור בתכלית, ללא שמץ של פסולת... (הה"ק בעל אבני נזר מסוכטשוב ז"ל)
מכאן למדו חכמינו, שלמנחות לא היו צריכים שמן זך וטהור כמו למנורה.
ולהלן באותה פרשה נאמר אצל מנחת התמיד: "ועשרון סלת בלול בשמן כתית" (כט-מ) – ללמדנו, שאם בכל זאת לקחו שמן כתית למנחה הרי זה גם כן כשר (מנחות פ"ו).
וקשה לכאורה, למה לנו פסוק בשביל זה? וכי למה זה יעלה על הדעת, כי הואיל והשמן הוא זך וכתית יהא פסול למנחות? כלום חסרון הוא זה?
ברם, הדין הוא שאם "רבה שמנה פסול", הרי אם השמן הוא כתית ומזוקק מאוד יש בו פחות שמרים ויותר שמן, ואם כן היה מקום לומר ששמן כתית יהא פסול למנחות משום "רבה שמנה" – שיש כאן שמן יתר על המידה שאמרה התורה, לפיכך צריכים אנו פסוק ללמדנו, כי גם שמן כתית כשר למנחות. (ליקוטי שפת אמת)

"כתית למאור להעלות נר תמיד" (כז – כ)
בית המקדש הראשון עמד ארבע מאות ועשר שנה – ת"י – והבית השני עמד ארבע מאות ועשרים שנה – ת"כ. ביחד הרי זה "כתית". שני בתי מקדש האירו רק כמנין "כתית". אולם בית מקדש השלישי יהיה תמיד ונצחי – "להעלות נר תמיד"... (תולדות יצחק)

"להעלות נר תמיד"
צריך אדם להדליק אצל עצמו את נר התורה ("נר מצוה ותורה אור"), שישאר רושם לתמיד, שיהיה זה נר תמיד ויאיר אפילו בלילות-החשכה של ירידה רוחנית ושפלות גלותית... (ספרים)

"להעלות נר תמיד"
מדליק עד שתהא שלהבת עולה מאליה (רש"י)
בכל לב יהודי מהבהבת נקודה של אור אלוה, לעולם אינה יכולה לדעוך לגמרי. יש רק להצית את הנקודה הזאת ולחממה, כי אז היא מתלקחת מאליה ומשתלהבת לאש מאירה...
צריך רק להיות "מדליק" ואזי "שלהבת עולה מאליה"... (שיחות צדיקים)

"ואתה הקרב אליך את אהרן אחיך" (כח – א)
הדא הוא דכתיב: לולא תורתך שעשועי אז אבדתי בעניי – כשאמר הקדוש ברוך הוא למשה ואתה הקרב אליך, הרע לו. אמר לו תורה שלי היתה ונתתיה לך. (מדרש)
למה נתמנה אהרן לכהן גדול ולא משה? משום שבכדי לקרב גם את החוטאים דרוש היה מנהיג שהוא יותר קרוב אל העם ואינו נעלה עליו ביותר, ואילו משה רבנו לפי רום מדרגתו לא היה מתאים לכך; כשם שמלמד, הלומד עם נערים גמרא ומפרשים, אינו מתאים ללמד לדרדק אותיות ונקודות...
כאשר חרה לו למשה על אשר אין הוא מתמנה לכהן גדול, הסביר לו השם יתברך, שזה עקב רום מדרגתו. הנה תורה זו שהיתה לי – אמר לו השם יתברך – לא לימדתיה בעצמי לבני ישראל, כי אם נתתיה לך על מנת שתלמדם – "היה אתה לעם מול האלקים" – שכן לא היו יכולים ללמוד ממני במישרין. הוא הדבר גם בך ביחס לכהונה גדולה, שמדרגתך גבוהה מדי בכדי לכפר על בני ישראל ולקרבם, ורק אהרן המעורב יותר בקרב העם מתאים לכך. (אהל יעקב להמגיד מדובנה ז"ל)

"ועשית בגדי קדש" (כח – ב)
נאמרה מצות בגד כהונה בסמוך למצות שמן המנורה, משום שאם שמן מרמז על דעת המוח, שהיא תהיה זכה ונקיה – "שמן זית זך" – הרי בגדי כהונה מרמזים על הגוף, שהוא לבושה של הנשמה, שיהיה עשוי כהלכה – "לכבוד ולתפארת".
לפיכך אמר הכתוב: "בכל עת יהיו בגדיך לבנים ושמן על ראשך לא יחסר" (קהלת ט-ח) – תקון המחשבות שבראש וטהרת לובן הגוף, חייבים לבוא בד-בבד... (שפת אמת)

"וחשב אפדתו אשר עליו כמעשהו ממנו יהיה" (כח – ח)
ידוע שבמצוה "מחשבה טובה מצטרפת למעשה", ואפילו אם נאנס ולא עשאה מעלה עליו הכתוב כאילו עשאה.
וזהו שמרמז הפסוק: "וחשב אפודתו" – מחשבה של מצוה, שמקשטת את האדם (אפוד פרושו: קישוט), הריהי "כמעשהו" – כאילו כבר עשה את המצוה. אך במה דברים אמורים, כאשר "ממנו יהיו" – שרצה באמת לעשות את המצוה ורק נאנס ולא עשאה... (נחל קדומים בשם רבנו אפרים ז"ל)

"ששה משמתם על האבן האחת" (כח – י)
לפי הירושלמי (מסכת סוטה פרק אלו נאמרין) היה שמו של בנימין מחולק על אבני האפוד – "בן" על האחת ו"ימין" על השניה. מכאן נובעים דברי תרגום יונתן שאמר: "שיתא מן קצת שמהתהון" – ששה שמות אבל לא שלמות.
לפיכך נאמר אצל בנימין: "ובין כתפיו שכן" (דברים לג-יב), משום ששמו היה מחולק על שתי כתפות האפוד... (משך חכמה)

"חשן משפט" (כח – טו)
אותיות "חשן" הן היפוכן של אותיות "נחש" (מלשון "נחש ינחש בו").
"נחש" פירושו, שימוש בכוחות זרים כדי לנחש דבר בלתי ידוע. לעומת זה "חשן" פירושו, בירור ענינים בלתי ידועים בכוח הקדושה. על ידי האורים ותומים. (הכתב והקבלה)

"תרשיש שהם וישפה" (כח – כ)
חכמינו אמרו, כי "ישפה" היתה האבן של בנימין ("ישפה" עם הכולל עולה למנין "בנימין בן יעקב" – בעל הטורים).
באבן זו נתרחש מעשה, שיש בו לקח רב לענין מצות כיבוד אב; שכן מסופר בגמרא (ירושלמי פאה) על נכרי אחד בשם דמא בן נתינא שביקשו ישראל לקנות אצל אביו אבן ישפה, אך מכיון שאביו היה ישן אותה שעה על הארגז בו היתה טמונה האבן, וויתר על הריוח העצום ולא מכר את האבן, בלבד שלא להעיר את אביו משנתו. אותו דמא בן נתינא מהווה דוגמה ומופת לקיום מצות כיבוד אב.
כיון שבנימין לא השתתף במעשה מכירת יוסף ולא ציער את אביו כשאר אחיו, ממילא הרי קיים מצות כיבוד אב בשלימות, לפיכך נתארע באבנו מאורע של כיבוד אב, שמשמש לדוגמה ומופת. (מפי שמועה)

"את האורים ואת התומים" (כח – ל)
על אבני החשן היו חרותים שמותיהם של השבטים. משהיה הכהן הגדול שואל משהו באורים ותומים, היו מאירות אותיות בודדות מבין השמות החרותים הללו, ועל ידי צירוף מתאים של האותיות היה הכהן מוצא את התשובה לשאלתו. אולם כדי לצרף את האותיות בסדר הנכון, על מנת לדעת את התשובה האמיתית, זקוק היה הכהן לרוח הקדש והיה עליו לכוון את השם "תומים".
וזהו שאמרו חכמינו: "אורים – שמאירים את דבריהם, תומים – שמשלימים את דבריהם" (יומא ע"ג).
בלעדי ה"תומים" אי אפשר היה לדעת את מובנן של האותיות המוארות, או כי אפשר היה לצרף את האותיות בצורה מסורסת ולקבל תשובה שלא ניתנה מן השמים. (רמב"ן)
לפי דברי הרמב"ן הללו פירש הגאון מוילנא באופן נפלא את הויכוח בין עלי הכהן ובין חנה (שמואל א' – א-יג, יד, טו). כאשר ראה עלי את חנה והנה שפתיה נעות וקולה לא ישמע, חשב אותה לשיכורה. על כך השיבה לו חנה: "לא אדוני, אשה קשת רוח אנכי". אמרו חכמינו, כי במילים "לא אדוני" נתכוונה לומר, שאין רוח הקודש שורה עליו. ועל "אשה קשת רוח אנכי" אומר רש"י: "כשׂרה".
כשראה עלי תופעה נדירה כזאת, שאשה עומדת ומניעה בשפתיה, שאל באורים ותומים לדעת את פשר הדבר, והאירו האותיות: ש'כ'ר'ה'. צירף מהן עלי את המילה "שכרה" וחשב אותה לשתויה. השיבה לו על כך חנה: "לא אדוני" – אין רוח הקודש שורה עליך בענין זה, שכן צירפת את האותיות לא בסדר הנכון, שהוא באמת "כשׂרה" – לפי שאני "אשה קשת רוח" בגלל היותי עקרה, כדוגמת אמנו שרה, שנצטערה על אשר אין לה בן...

"ואתה תצוה את בני ישראל"
לפי שאמר מחני נא לכך לא נזכר שמו בפרשה זו (רש"י)
מכאן למדים אנו, כי אסור לו לאדם לקלל את עצמו, שהרי משה רבנו אמר "מחני נא", מתוך שמסר נפשו עבור כלל ישראל, ואעפ"כ זה עשה רושם, שלא יזכר שמו בפרשה זו, על אחת כמה וכמה אדם שעושה זאת מתוך כעס גרידא, ללא שום תכלית.
וזוהי כוונת הכתוב: "ואתה תצוה את בני ישראל" תספר להם את אשר אירע לך כתוצאה מזה שאמרת "מחני נא", ותזהירם לבל יוציאו מפיהם קללה על עצמם. (שפתי כהן)

"ויקחו אליך שמן זית זך"
לעם ישראל ניתן כח מיוחד, שלא יוכל להתבולל בין האומות אף אילו היה רוצה בכך, כדוגמת שמן זית שאינו יכול מצד עצמיותו להתערבב במשקאות אחרים. לפיכך אמרה התורה "לא תתחתן בם" (בנין התפעל) ולא "לא תחתן" לפי שבני ישראל ניחונו בכוח כזה, שלא יוכלו להתחתן בם, שלא יהיה החיתון תופס. (שפת אמת)

"כתית למאור"
"כתית" כאשר מטיפים לו לאדם מוסר ומבקשים לכתת ולשבור את לבו, יש להתכון "למאור" להאיר את פניו ולהורותו את הדרך הישרה. "ולא למנחות" אבל לא להנחיתו ולהשפילו. (הה"ק ר' יחיאל ז"ל מאלכסנדר)

"לעלות נר תמיד"
צריך אדם להדליק אצל עצמו את נר התורה ("נר מצווה ותורה אור"), שיישאר רושם לתמיד, שיהיה זה נר- תמיד ויאיר אפילו בלילות החשכה של ירידה רוחנית.

"כתית למאור להעלות נר תמיד"
בית המקדש הראשון עמד ארבע מאות ועשר שנה שזה ת"י, והבית השני עמד ארבע מאות ועשרים שנה שזה ת"כ. ביחד הרי זה "כתית". אולם בית המקדש השלישי יהיה תמידי ונצחי "להעלות נר תמיד" 
(תולדות יצחק)

"כתית למאור להעלות נר תמיד"
מדליק עד שתהא שלהבת עולה מאליה (רש"י)
בכל לב יהודי מהבהבת נקודה של אלוה, שלעולם אינה יכולה לדעוך לגמרי. יש רק להצית את הנקודה הזאת ולחממה, כי אז היא מתלקחת מאליה ומשתלהבת לאש מאירה.
צריך רק להיות "מדליק" ואזי "שלהבת עולה מאליה" (שיחות צדיקים)

"ונשא אהרן את שמותם לפני ה' על שתי כתפיו"
יש מנהיגים שלעיתים עם היבחרם וכניסתם לתפקיד, שוכחים הם את אלה אשר בחרו בהם ואת צרכיהם. אהרן שם על כתפיו את שמות שנים-עשר השבטים, כדי שלרגע לא ישכח את עול צרכיהם, ויזכור תמיד לשם מה נועד הוא לגדולה.

"והיה על אהרן לשרת, ונשמע קולו בבואו אל הקודש"
אם הכהן מתייחס לכהונה ברצינות, כאל דבר שבקדושה, והוא יודע וזוכר שנבחר לשרת את העם, ולא לשלוט עליו, במקרה כזה, "ונשמע קולו בבואו אל הקודש" – ישמע העם לקולו ויציית לו. (תורת עם).

"ואתה תצווה את בני ישראל"
משעה שנולד משה, אין פרשה בחומש ששמו של משה לא מוזכר בה, למעט בפרשתנו "תצווה". ומעניין, זאת דווקא בפרשה אותה קוראים בתורה ב-ז' באדר, יום הולדתו של משה, ויום פטירתו?! מסביר רבי זלמן סורוצקין, שדווקא על כן נקבעה פרשה זו להיקרא בעיתוי זה, כדי להדגיש את אופייה של אמונת ישראל, שלא העמידה את המנהיג, איש האלוקים, במרכז עשייתה ועבודת השם שלה. זאת, להבדיל מאמונות זרות, שכל חגיהן ומנהגיהן מתמקדים מסביב לימי ההולדת והמיתה של מחולל דתם. (מתוך: "תורה לעם").
 
ישראל נמשלו לזית
"שמת זית זך כתית למאור"
כל דבר שיש בשמן זית – יש בישראל. מה הזית הזה אין נושרין עליו לא בימות החמה ולא בימות הגשמים, כך ישראל אינם פוסקים מן הצדקה. מה הזית הזה אינו מוציא שמנו אלא על ידי כתישה, כך ישראל אינם עושים מצוות וצדקות אלא על ידי ייסורים. מה הזית הזה מובחר מכל השמנים, כך ישראל מובחרין מכל האומות, וכשנגאלים – נמתק להם. מה הזית הזה עד שלא ייבשל יהיה מר, כך ישראל עד שהם חוטאים ונדבקים בקשיותם יהיו מתמרמרים בצרות, וכשעושים תשובה, נענים ונשענים בבוראם. (המדרש הגדול).
 
קודם לכתות – אח"כ להאיר
"כתית למאור"
רק אחרי שהאדם מזכך ומטהר עצמו, כותש את תאוותיו וכותת את המידות הרעות, רק אז ראוי הוא למאור – להבין את אור התורה. (רב נחמן מברסלב). 
 
תפקיד המנהיג
"להעלות נר תמיד"
מפרש רש"י: "עד שתהא שלהבת עולה מאליה". ומסביר הרב מנחם הכהן ב"תורה לעם", כי יש מנהיגים הרואים את תפקידם, להשגיח כל העת שאש היהדות לא תיכבה, חלילה. תפקידו האמיתי של המנהיג אינו לעמוד על ראשו של העם כמשגיח וכמפקח, אלא "להעלות נר תמיד" – להפיח בעם רוח חיים. להדליק את הזיק שבו, ולהעלות בתוכו את המאור שביהדות – "עד שתהא שלהבת עולה מאליה".
 
מנורת החינוך
"להעלות נר תמיד"
אומר רבי משה פיינשטיין: כשם שצריך להדליק את המנורה, כדברי רש"י "עד שתהא שלהבת עולה מאליה", כך יש ללמד את התלמיד, עד שיוכל ללמוד ולהבין בכוחות עצמו. כשם שהשמן צריך שיהא "זך כתית" – מזוקק שלא יהיו בו שמרים, כך יש להסביר את הלימוד לתלמידים באופן זר וברור, כדי שלא יבואו לכלל טעות. כשם שצריכים ליתן במנורה "חצי לוג שמן ללילי טבת הארוכים" (רש"י), כך יש לעשות מאמץ שגם התלמיד החלש יגיע להישגים בלימודיו, ולהימנע מלחשוב שאין לו סיכוי לגדול בתורה בשל כישרונותיו החלשים, או בשל מצבם הכלכלי של אבותיו וכדומה. וכשם שאין ליתן במנורה חצי לוג שמן אף בלילות תמוז הקצרים, כך יש להשקיע מאמצים גם בתלמיד הכשרוני ולא לסמוך על כשרונותיו. כללו של דבר, אין להפלות בין חזק לחלש, בין בעל כשרון לבין קצר דעת, שהרי במנורה נתנו אותה כמות של שמן ללילות הקיץ הקצרים, כמו ללילות החורף הארוכים. (הרב מנחם הכהן, שם).
 
שלוש מידות
"ואתה הקרב אליך את אהרן אחיך"
שלוש לשונות "ואתה" נאמרו בפרשה: "ואתה תצווה", "ואתה הקרב", "ואתה תדבר". "ואתה תצווה" – נאמר לעם הפשוט – צווה עליהם בלשון בהירה וברורה, בלשון ציווי ופקודת שלטון. "ואתה תדבר אל כל חכמי לב" – נאמר ליודעי ספר, דבר עימהם בהיגיון, להתיר ספקות ולברר סתומות. "ואתה הקרב" – נאמר לאהרון – זו המידה העליונה, שיש בה קירוב דעת וחברות, ואין בה צורך לא לצוות ולא לדבר. ("מלאכת מחשבת"). ועל פסוק זה מסביר רבי נפתלי מרופשיץ, שמשה רבינו, עוד משחר נעוריו נטה להתבודד במדבר. הוא המשיך בכך גם כאשר כבר היה מנהיגם של ישראל, ככתוב: "ומשה יקח את האהל ונטה לו אל מחוץ למחנה". אהרון, לעומתו, היה אוהב את הבריות ומעורב אתם. לפיכך אמר הקב"ה למשה: "ואתה הקרב אליך את אהרן אחיך" – קרב לעצמך ממידותיו של אהרון להיות מעורב בדעת עם הבריות, כי אין זה ממידת מנהיג להיות מרוחק מהעם.
 
קול הכבוד
"ועשית בגדי קודש"
מדוע נצטוו הכוהנים ללבוש בגדי כהונה מיוחדים, ואילו הלווים, שגם הם משמשים בקודש, לא נצטוו על בגדים מיוחדים?. אלא, שהלווים היו שרים בבית המקדש, וקולם הערב ושירתם ההרמונית משכה את העם אליהם ונתנה להם מעמד בעיני העם.  לכן לא נזקקו למדים כדי שהעם יעריכם ויכבדם. (מן התורה).
 
כתפיים רחבות
"ונשא אהרן את שמותם לפני ה' על שתי כתפיו"
יש מנהיגים שמיד עם היבחרם וכניסתם לתפקיד הרם, שוכחים את אלה שבחרו בהם ואת צרכיהם. אהרן שם על כתפיו את שמות שנים-עשר השבטים, כדי שלרגע לא ישכח את עול צרכיהם, ויזכור תמיד לשם מה הגיע לגדולה. (עפ"י "תורה היום"). דוגמא להנהגה. ופירוש נוסף: שתי האבנים הונחו, כאמור, על שתי הכתפיים. "אבני זיכרון" – פעם לעם את חובותיו כלפי המנהיג, ופעם למנהיג, שיזכור תמיד את חובותיו לעם.
 
דוגמא אישית
"והיה על אהרן לשרת, ונשמע קולו בבואו אל הקודש"
אם הכהן מתייחס לכהונה ברצינות, כאל דבר שבקדושה, והוא יודע וזוכר שנבחר לשרת את העם, ולא לשלוט עליו, במקרה כזה, "ונשמע קולו בבואו אל הקודש" – ישמע העם לקולו ויציית לו. (תורת עם).
 
שלושה אברים אלו דווקא
"ולקחת מדמו ונתתה על תנוך אזן אהרן ועל תנוך בניו הימנית, ועל בהן ידם הימנית ועל בהן רגלם הימנית".
למה דווקא במקומות אלה? מבואר ב"לקראת שבת", שכאשר הוכתרו הכוהנים הראשונים בעם ישראל, ציוותה תורה להראות להם מהן שלוש התכונות העיקריות של נושאי כהונה, שכל חייהם צריכים להיות קודש לציבור: אוזן כרויה (להאזין לצרכי הפרט והכלל), יד מושטת (מתן עזרה, הדרכה והכוונה), ורגל ממהרת לעודד ולעזור.

"וְאַתָּה תְּצַוֶּה אֶת בְּנֵי יִשְׂרָאֵל" (כז כ)
כבר דברו בזה המפרשים מדוע לא נזכר שמו של משה רבנו ע"ה בפרשה הזאת? אומר הגאון מוילנא זצ"ל; דהטעם הוא; משום שז' באדר נופל תמיד בשבוע של פרשת 'תצוה' (רק לפעמים רחוקות יקרה שפרשת 'תצוה' נופל אחר ז' באדר) והשי"ת ויתעלה שמו הצופה ומביט עד סוף כל הדורות, ידע מראש כי בז' באדר יסתלק משה רבנו ע"ה, לזאת לא זכר שמו בפרשה הזאת לרמז על זה. ('קול אליהו'). 

"וְיִקְחוּ אֵלֶיךָ שֶׁמֶן זַיִת זָךְ" (כז כ)
אמר ריב"ל; 'למה נמשלו ישראל כזית? "לומר לך; מה זית אין עליו נושרין לא בימות החמה ולא בימות הגשמים, אף ישראל אין להם בטלה לא בעולם הזה ולא לעולם הבא. מה זית זה מוציא שמנו רק לאחר שכותשים וסוחטים אותו, כך גם ישראל מגלים את מעלותיהם לאחר שמביאים עליהם יסורים. כן נמשלו ישראל לשמן, מה השמן אינו מתערבב בשום משקה אחר כי אם צף ועולה תמיד למעלה, כך גם ישראל עומדים תמיד למעלה מאומות אחרות ואינם מתערבבים בהם. ומה הזית שעושים ממנו שמן ומאיר, כך ישראל מאירים הם לעולם הבא שנאמר; "וְאֹהֲבָיו כְּצֵאת הַשֶּׁמֶשׁ בִּגְבֻרָתוֹ" ('שופטים' ה לא) ('ילקוט שמעוני' 'ירמיהו' פי"א- רמז רפט) 

"שֶׁמֶן זַיִת זָךְ כָּתִית לַמָּאוֹר לְהַעֲלֹת נֵר תָּמִיד" (כז כ)
"זָךְ" , בלי שמרים. כמו ששנינו ב'מנחות'; (פ"ו) 'מגרגרו בראש הזית' וכו'. "כָּתִית" 'הזיתים היה כותש במכתשת וכו'. ואחר שהוציא טיפה ראשונה מכניסן לריחים וטוחנן. והשמן השני פסול למנורה וכשר למנחות שנאמר; "כָּתִית לַמָּאוֹר" ולא כתית למנחות'. (רש"י)
בספרו 'קומץ המנחה' כתב הגר"ח ארנטרוי זצ"ל; שאם מונחים לפנינו שני סוגים של שמן זית הנראים שוים בטוהר ובצבע וכמו"כ טעמם שוה וכל ההבדל ביניהם הוא רק בזה שהאחד עשוי בעבודה מיגעת ע"י כתישה בידים. והשני ע"י טחינה וכבישה בבית הבד. אומרת התורה; שלהדלקת המנורה יכשר רק זה שהופק ע"י כתישה ואילו השמן השני כשר למנחות בלבד. אם נדע מה מסמלת המנורה במשכן, נוכל להבין את ההלכה המבדילה בין סוג השמן הנדרש למאור במנורה לבין הסוג הדרוש לקרבן מנחה. אור המנורה הוא כידוע סמל לתורה. התורה נמשלה לאור המאיר את החשיכה, את אי הידיעה ואת הבערות. המנורה היא הכלי אשר נועד לקבל את השמן. השמן עצמו, החומר המשמש להדלקת המנורה. נמצא אפוא שהמנורה מסמלת את הכוחות השכליים הניתנים לאדם, אשר הם הכלי שנועד לקבל את החכמה והדעת. שתי ההלכות נאמרו בשמן: "זָךְ" כלומר טהור ונקי משמרים. ו"כָּתִית" כתוש בידים. ההלכה מלמדת אותנו את התנאים הדרושים ליצירת השמן הכשר למנורה. ראשית הכל עליו להיות זך ונקי משמרים ומכל תערובת זרה. הוא הדין בנוגע לתורה שהאדם לומד, עליה להיות זכה וטהורה ללא כל תערובת של דעות זרות ומוזרות. כשם שאיכות טובה של השמן הינה ערובה לכך שגם האור שידלק ממנו יהיה בהיר ויציב, כך יש להקפיד על טיב המזון הרוחני המוגש לשכל כדי שתיווצר ותתגבש השקפה בהירה אשר תאיר ללומד את דרכו. התכונה השניה הנדרשת היא כאמור "כָּתִית", כאן רומזת לנו התורה על הדרכים לקנין התורה. מלכים משאירים את כתרם לבניהם ועשירים מורישים לבאים אחריהם את עושרם, אבל התורה אינה עוברת בירושה. כל אחד ואחד צריך להשקיע בעצמו עמל ויגיעה כדי לרכוש אותה. ('לקח טוב')

"וְעָשִׂיתָ בִגְדֵי קֹדֶשׁ" (כח ב)
נאמרה מצות בגד כהונה, בסמוך למצות שמן המנורה, משום שאם שמן מרמז על דעת המח, שהיא תהיה זכה ונקיה; "שֶׁמֶן זַיִת זָךְ" ('שמות' כז כ) הרי בגדי כהונה מרמזים על הגוף, שהוא לבושה של הנשמה, שיהיה עשוי כהלכה "לְכָבוֹד וּלְתִפְאָרֶת" ('שמות' כח). לפיכך אמר הכתוב: "בְּכָל עֵת יִהְיוּ בְגָדֶיךָ לְבָנִים וְשֶׁמֶן עַל רֹאשְׁךָ אַל יֶחְסָר" ('קהלת' ט ח) תקון המחשבות שבראש וטהרת לובן הגוף, חייבים לבוא בד בבד. (שפת אמת)
לדברי חכמינו הקדמונים ('זבחים' פח); כל אחד משמונת הבגדים של הכהן הגדול הוא בעל סגולה מיוחדת לכפר על עוונות ישראל; ה"כֻּתֳּנֹת" מכפרת על שפיכות דמים (רציחה במזיד). "מִכְנְסֵי בָד" מכפרים על גילוי עריות (קלקול המידות בתחום חיי המשפחה). ה"מְעִיל" מכפר על לשון הרע רמז לדבר; "שָׂפָה יִהְיֶה לְפִיו" (כח, לב). ה"מִצְנֶפֶת" מכפרת על גסות הרוח (הגאוה והיהירות). ה"צִיץ" מכפר על עזות מצח. ה"אַבְנֵט" מכפר על חטאי הרהור הלב. הָ"אֵפֹד" מכפר על עבודה זרה. הַ"חֹשֶׁן" מכפר על קלקול הדין במשפט. 

"וְאַתָּה תְּדַבֵּר אֶל כָּל חַכְמֵי לֵב אֲשֶׁר מִלֵּאתִיו רוּחַ חָכְמָה" (כח ג)
את התואר "חֲכַם לֵב" מוצאים אנו לראשונה בפסוק זה. בהמשך תיאור מלאכת המשכן בפרשת 'כי תשא' ובפרשת 'ויקהל' חוזר ומופיע ביטוי זה. הדבר צריך ביאור; מהו "חֲכַם לֵב"? מי הוא זה אשר זוכה לתואר הזה? הגר"ח שמואלביץ זצ"ל כתב ב'שיחות מוסר' (תשל"א) שמדברי הכתוב; "וּבְלֵב כָּל חֲכַם לֵב נָתַתִּי חָכְמָה" (לא ו); למדים אנו שהאדם מצדו צריך להכין לעצמו לב חכם, כאשר ירצה שיתן בו ה' חכמה? כיצד יכין האדם לעצמו לב חכם? לצורך זה נתבונן בדרך שבה זכה שלמה המלך ע"ה בחכמה, שעליו נאמר; "וה' נָתַן חָכְמָה לִשְׁלֹמֹה כַּאֲשֶׁר דִּבֶּר" ('מלכים א' ה כו). "בְּגִבְעוֹן נִרְאָה ה' אֶל שְׁלֹמֹה... וַיֹּאמֶר אֱלֹקִים שְׁאַל מָה אֶתֶּן לָךְ. וְנָתַתָּ לְעַבְדְּךָ לֵב שֹׁמֵעַ... לְהָבִין בֵּין טוֹב לְרָע. וַיֹּאמֶר אֱלֹקִים אֵלָיו יַעַן אֲשֶׁר שָׁאַלְתָּ אֶת הַדָּבָר הַזֶּה וְלֹא שָׁאַלְתָּ לְּךָ יָמִים רַבִּים וְלֹא שָׁאַלְתָּ לְּךָ עֹשֶׁר. הִנֵּה עָשִׂיתִי כִּדְבָרֶיךָ הִנֵּה נָתַתִּי לְךָ לֵב חָכָם וְנָבוֹן" ('מלכים א' ג). מתבאר כאן; כי שלמה זכה לחכמה אך ורק מכח תשוקתו הגדולה אל החכמה. תשוקתו היתה כ"כ גדולה עד שויתר על עושר ואריכות ימים, כיון שידע שלחיים בלא חכמה אין כל ערך. וכמש"כ הרמב"ם; 'וחיי בעלי חכמה ומבקשיה בלא תלמוד תורה, כמיתה הן חשובין' ('הלכות רוצח' פ"ז). ע"כ שאל שלמה אך ורק חכמה ובעבור זה זכה לה. מכאן אנו למדים "לֵב חָכָם" מהו? תשוקת החכמה מזכה את בעליה בחכמה! האדם צריך לבקש חכמה ואם יבקש באמת! "חֲכַם לֵב" יקרא. תשוקה אמיתית מהי? נוכל ללמוד מרדיפתו של המן אחרי הכבוד. אנשי מאה עשרים ושבע מדינה כורעים ומשתחוים לו ורק אחד ויחיד; "וְלֹא קָם וְלֹא זָע מִמֶּנּוּ" (אסתר ה). ואומרים אנו לעצמנו; מה ערך יש ליחיד לעומת המון של בני אדם מסביב? אך מה אומר על כך המן הרשע; "וְכָל זֶה אֵינֶנּוּ שֹׁוֶה לִי" ('אסתר' ה יג). כלומר; כל הכבוד כאין וכאפס הוא נחשב, אם חסרה טיפה אחת מן הים. (לקח טוב) 

פרשת כי תשא  

'"תִשָּׂא אֶת רֹאשׁ בְּנֵי יִשְׂרָאֵל'" (ל יב)
מובא במדרש 'תנחומא' (פרשה ג) על הפסוק: '"וְהַשָּׂבָע לֶעָשִׁיר אֵינֶנּוּ מַנִּיחַ לוֹ לִישׁוֹן'" ('קהלת' ה יא). 'בעשירי תורה אני מדבר. ולא בעשירי ממון. כיצד? היה אדם גדול ועשיר בתורה, למד תלמידים הרבה ורבץ תורה ברבים ושבע מן התורה, אף על פי שהוא מת, אין התלמידים שהעמיד מניחין לו לישון ... שנאמר: '"דּוֹבֵב שִׂפְתֵי יְשֵׁנִים'" (שה'"ש ז)... וכן משה, למד תורה לישראל והדריכן למצוות ונתן להם סדרי תורה ופרשיות שקוראים בהם בכל שבת ובכל חדש וחדש ובכל מועד והם מזכירים אותו בכל פרשה ופרשה. ובפרשת שקלים אמר משה לפני הקב'"ה: '"רבש'"ע, משאני מת, אין אני נזכר'". א'"ל הקב'"ה: '"חייך, כשם שאתה עומד עכשיו ונותן להם פרשת שקלים ואתה זוקף את ראשן, כך בכל שנה ושנה שקוראין אותה לפני, כאלו אתה עומד שם באותה שעה וזוקף את ראשן'". מנין? ממה שקראו בענין: '"וַיְדַבֵּר ה' אֶל משֶׁה לֵּאמֹר: כִּי תִשָּׂא אֶת רֹאשׁ'". '"שָּׂא אֶת רֹאשׁ'" לא נאמר, אלא '"כִּי תִשָּׂא'"'.

'"וְנָתְנוּ אִישׁ כֹּפֶר נַפְשׁוֹ לַה' '" (ל יב)
הכתוב אומר שצריך ליתן כל '"אִישׁ כֹּפֶר נַפְשׁוֹ'", בכדי שלא יגרום להם המנין '"נֶגֶף'". 
מדוע באמת, סגולת המנין לגרום להם '"נֶגֶף'"? שבשביל להגין ממנו צריכים ליתן כופר נפש. 
כתב בזה רבינו בחיי: שהכתוב מגלה בזה שהעם הנפרטים במנין כל אחד לעצמו, נעשה כל אחד מושגח ביחידות מבעל ההשגחה יתעלה ולפיכך כל מעשיו נפרטין לפניו ביחוד וממילא עלול להתחיל בו חלילה ה'"נֶגֶף'" לפי מעשיו. מה שאין כן בתחילה, קודם שנפרט כל אחד על ידי המנין, היה כל אחד בכלל הרבים וממילא אף ענינו נמשך בכלל הרבים. אבל עתה בהיות כל יחיד ויחיד נפרט לעצמו, גם כל מעשיו נפרטין. וממילא, אי אפשר מבלתי עונש להמגיע עונש לפי מעשיו. ועיין להלן במה שמתבאר בענין זה דברים נפלאים בספר 'כלי יקר'.
וכיוצא בזה מצינו אצל השונמית שהשיבה לאלישע: '"בְּתוֹךְ עַמִּי אָנֹכִי יֹשָׁבֶת'" (מלכים ב ד יג). כלומר: איני רוצה שתתפלל בשמי באופן מיוחד לפני המלך, או אל שר הצבא, כי מוטב לי, שיהיה עניני נכלל בכלל הרבים ולא אהא נפרטת לחודף פן אענש חלילה.
וידוע כי אותו היום היה 'ראש השנה'. ומכאן ראוי שביום זה שכל באי עולם עוברין לפניו כבני מרון, לפחד ולדאוג בו, כיון שכל יחיד נפרט וכל מעשיו נפרטין, '"לָתֵת לְאִישׁ כִּדְרָכָיו וְכִפְרִי מַעֲלָלָיו'" ('ירמיה' לב). וכן תמצא בספר 'רות' שבתחילה נאמר: '"וַיֵּלֶךְ אִישׁ מִבֵּית לֶחֶם יְהוּדָה'" ('רות' א). הזכירו הכתוב סתם ולא נאמר שום עונש ודבר רע. אבל לאחר מכן, כשנפרט ונזכר בשמו שנאמר: '"וְשֵׁם הָאִישׁ אֱלִימֶלֶךְ'", נאמר לאחר מכן: '"וַיָּמָת אֱלִימֶלֶךְ'". שמשעה שהוזכר לעצמו, נידון לפי ענינו לחוד והגיעו העונש.
לכן אמרו חכמינו ז'"ל ב'ברכות' (ח.): 'שאין הקב'"ה מואס בתפלתן של רבים'. ואמרו עוד ב'ברכות' (כט: ל.): 'אמר אביי: '"לעולם לישתף איניש נפשיה בהדי ציבורא'" ' (תמיד ישתף האדם את עצמו יחד עם הצבור, כלומר: שיהא מתפלל בלשון רבים, שמתוך כך תפילתו נשמעת).

'"וְנָתְנוּ'" (ל יב)
כתוב בספר 'שפתי כהן' (לרבי מרדכי הכהן, אחד מן הקדמונים): תיבת '"וְנָתְנוּ'" נקראת בין מראשה לסופה ובין מסופה לראשה. לומר: שהצדקה, שכרה צדקה. ששכר מצוה הוא, שיעשה מצוה. כמבואר ב'אבות' (ד ב). וכן הוא אומר ב'משלי' (כא כא): '"רֹדֵף צְדָקָה וָחָסֶד יִמְצָא חַיִּים צְדָקָה..'". הרי שרודף הצדקה תבואנו חיים וצדקה. אמנם יתכן עוד שכונת הכתוב לומר: שהרודף צדקה באמת, ימציא לו הקב'"ה בני אדם הראויים לצדקה ולא יכשל בבני אדם שאינן הגונין.
עוד יתפרש: '"יִמְצָא חַיִּים צְדָקָה'" שיתן לו חיים ויתן לו לעשות צדקה וכשיהיו חייו מרובים יהיו גם כן צדקותיו מרובים. וכל שמרבה בצדקה משפיעין לו לעשות צדקה. ולזה תמצא כל ציווין של צדקה כפול: '"נָתֹן תִּתֵּן'" ('במדבר' כא). '"פָתֹחַ תִּפְתַּח'", '"הַעֲנֵיק תַּעֲנִיק'" ('דברים' טו). ולזה: '"וְנָתְנוּ'" '"וַיִּתְּנוּ'" שתי פעמים.
עוד כתב ה'שפתי כהן': ש '"צְדָקָה'" היא בגימטריא: מאתים חסר אחת (199). וכשתסיר אחד מתיבת מאתים ישאר בידך תיבת: מתים, לומר לך: שהצדקה שהאדם נותן הרי היא נותנת '"חַיִּים'", כמאמר הכתוב: '"רֹדֵף צְדָקָה... יִמְצָא חַיִּים צְדָקָה'", לומר: שימציאהו ה' אחד להשלים מאתים שעולה במספר קטן, כמו: '"חַיִּים'" במספר קטן.
ועוד יש לפרש: '"יִמְצָא חַיִּים צְדָקָה'", כלומר: שימצא מי שיתן לבניו צדקה. כי אמרו חכמינו ז'"ל במסכת 'שבת' (קנא:): שגלגל הוא שחוזר בעולם. ולכן אמר רבי חייא לאשתו: '"כשיבא עני הקדימי לתת לו את הפת, כדי שיקדמו גם לבניך'". וכששאלה אותו: '"מדוע הוא מקללה שבניה יחזרו על הפתחים'", השיב לה, על פי דברי תנא דבי רבי ישמעאל: ש'"גלגל הוא שחוזר בעולם'".
מוסיף על כך ה'בן איש חי' בספרו 'בן יהוידע' לשבת שם: שהרי המעות נקראים 'דמים' בלשון חכמינו ז'"ל. ו'דמים' לשון רבים הוא; דם דם וקודם אותיות דם דם יש אותיות גל גל, לרמוז שיש לדמים גלגל חוזר בעולם.
ובשם הגאון מוילנא מובא לבאר: שתיבת '"וְנָתְנוּ'" מוטעמת בטעמי קדמא ואזלא, לרמוז: על דברי רבי חייא, שהורה לאשתו להקדים את הפת לעניים, כדי שיקדימו את הפת לבניהם, מאחר וגלגל הוא שחוזר בעולם. והלא תיבת '"וְנָתְנוּ'" נקראת לפנים ולאחור. זהו שרמזה לנו התורה הקדושה בקדמא ואזלא. כלומר: הקדם ולך לעני למסור לו את פתו, כיון שגלגל חוזר בעולם ועלולים אתה, או בניך, להצטרך ג'"כ לבריות וילך '"לְפָנֶיךָ צִדְקֶךָ'" ('ישעיה' נח). בטרם יסוב הגלגל על בניך. 

'"וְלֹא יִהְיֶה בָהֶם נֶגֶף בִּפְקֹד אֹתָם'" (ל יב)
כבר נתבאר למעלה, מדוע יש בקיומו של המנין סכנה למגפה. ונוסיף בזה את דברי ה'כלי יקר', שכתב על פי הפסוק: '"וּבְיוֹם פָּקְדִי וּפָקַדְתִּי עֲלֵהֶם חַטָּאתָם'", הורה הכתוב בזה, שלא נמחל להם עון העגל, אלא בעבור שהיו החוטאים רבים, כי הקב'"ה חס ביותר על רבים, כמו שכתוב ב'איוב' (לו ה): '"הֶן קֵל כַּבִּיר וְלֹא יִמְאָס'". וכמו שכתוב אצל 'יונה' (ד יא): '"וַאֲנִי לֹא אָחוּס עַל נִינְוֵה הָעִיר הַגְּדוֹלָה אֲשֶׁר יֶשׁ בָּהּ הַרְבֵּה מִשְׁתֵּים עֶשְׂרֵה רִבּוֹ'". אבל בזמן שהם נספרים אחד לאחד, יש לחוש שהמספר יגרום שכל אחד לבדו בפני עצמו יעלה זכרונו למעלה ויתבקר פנקסו, בכל זכות וחובה שיש לו ושמא לא יכריעו זכיותיו על חובותיו ובסבה זו יזכירו לו עון העגל אף שכבר נמחל, כי לא נמחל, אלא כלפי הרבים ולא ליחידים. לכך נאמר: '"וּבְיוֹם פָּקְדִי'" הוא לשון מספר. כלומר: כשיהיו נמנין ונפקדים לאיזה צורך, אז יעלה זכרון כל איש פרטי לפני ואז: '"וּפָקַדְתִּי עֲלֵהֶם חַטָּאתָם'" כי החטא חוזר וניעור.


ראשם של ישראל
"כי תשא את ראש בני ישראל"
אמר הקב"ה למשה: כל מה שאתה יכול לרומם את האומה הזאת – ישראל – רומם אותה וכאילו אותי אתה מרומם, שנאמר: "כי תשא את ראש בני ישראל" – ואין ראשם של ישראל אלא הקב"ה. (פסיקתא רבתי י).
 
שני צדי המטבע
"כי תשא...ונתנו איש כופר נפשו"
הראה לו (הקב"ה למשה) מטבע של אש ומשקלה מחצית השקל ואמר לו: 'זה יתנו' (רש"י). מדוע נתקשה להבין מחצית השקל מהי? וכי לא הכיר משה צורת מטבע? וכן, מה עניין אש אצל מחצית השקל, וכי התכוון הקב"ה שבני ישראל יתנו מטבעות של אש?. ומפרש הרב מנחם הכהן ב"תורה לעם", שאכן, משה לא נתקשה בצורת המטבע, כי אם בסגולת הכסף – אם כל חטאת – לשמש "כופר נפש". הראה לו הקב"ה מטבע של אש לומר לו: אין העולם יכול להתקיים בלי אש ואין העולם יכול בלעדי הכסף.אלא שהכסף, כמו האש, נתון בידי האדם שיהפכנו לברכה או לקללה. האש, שתי סגולות לה: אחת, שהיא שורפת ומכלה, ומשאירה אחריה אדמה חרוכה. שנייה, היא מאירה ומחממת, ואוצרת בתוכה כוח של עשייה ויצירה. ביד האדם הבררה להשתמש באש לרעה או לטובה – להתיך בה את הברזל ולהפכו לכלי מלחמה ושפיכות דמים, או לעשות מהברזל שהותך על-ידי האש מחרשה ומעדר להוציא לחם מן הארץ, ועץ עושה פרי מן האדמה. וכאש כן הכסף, שני צדדים לו למטבע: יש כסף הגורם לחורבנו של עולם – לגנבה, להונאה, לסיפוק יצרים אפלים ותאוות ממון המדרדרת עד לרציחה, ויש כסף שהוא "פדיון נפש" המביא ליישובו של עולם ולתיקונו – צדקה וחסד, כסף המסייע לסמוך נופלים ולרפא חולים, להגדיל תורה ולהאדיר מעשים טובים. על כסף מסוג זה אמרה תורה: "ונתנו איש כפר נפשו". ורבי מנחם מנדל מקוצק אמר בהקשר זה: כאשר תמה משה, שמטבע פשוט יכול לשמש כופר נפש, "הראה לו הקב"ה מטבע של אש"- כאשר אדם נותן לקב"ה משלו באש ובהתלהבות, אפילו רק מחצית השקל, אין תיקון גדול מזה לפדיון נפשו. ורבי מאיר מפרמישלאן אמר על כך: כאשר 'תשא את ראש בני ישראל' – ותוציאם מחשכת הגלות, או אז "ונתנו איש כפר נפשו" – אפילו איש כופר, ייתן את נפשו בשביל הקב"ה.
 
בור המתמלא מחולייתו
"זה יתנו"
"הראה לו הקב"ה כמין מטבע של אש..ואמר לו: זה יתנו" (רש"י). ללמדנו, שצדקה כמוה כאש. כמה שתיקח ממנה, אין הדבר גורע ממנה כהוא זה. אין מחסרים אותה. כך גם הנותן צדקה, אינו מחסר מממונו כלום, כיוון שהקב"ה ממלא את חסרונו בכפל כפליים.
 
צדקה המאחדת
"העשיר לא ירבה והדל לא ימעיט"
התורה חייבה את כולם לתרום באופן שווה, ללא הבדל מעמדו של התורם, זאת כי מטרת המפקד הייתה לאחד את העם. לו חויבו לתת כל אחד עפ"י מעמדו ועושרו, הדבר היה גורם לנאה ולפירוד, וכל אחד היה מחפש כמה תרם חברו, העשיר ממנו, על-מנת שהוא יצטרך לתרום פחות. (עפ"י הרב משה חפץ).
 
תשובה ושכר גשמי בצידה
"זה יתנו"
אמר אדם אחד לרבי אברהם מסוכטשוב: שמעתי שיש בידכם "סגולה" להצלחה בעסקים ולעשיית הון. אם יגלה לי הרב מה טיבה של סגולה זו, אגמול ביד רחבה. השיב לו רבו: הסגולה מופיעה בדברי חז"ל (פסיקתא רבתי טז), שכאשר נתקשה משה בהבנת הציווי של מחצית השקל, "הוציא הקב"ה כמין מטבע של אש מתחת לכסא הכבוד, הראהו למשה ואמר לו: זה יתנו". מכאן אתה למד, שמתחת לכסא הכבוד יש כסף. חז"ל הוסיפו "גדולה תשובה שמגעת עד כסא הכבוד" (יומא פו.), מכאן שעליך לעשות תשובה שלמה עד שתגיע לכסא הכבוד ושם תוכל לצבור כסף לרוב.
 
ירידה לצורך עליה
"קום עשה לנו אלהים"
דור המדבר התפרק מכספו וזהבו כדי לעשות לו מהם אלהים, ואילו דורות אחרונים מתפרקים מאלקים כדי לעשות ממנו כסף וזהב. (עפ"י הרב אייזל חריף).
 
הקשר עם המנהיג
"קום עשה לנו אלהים, אשר ילכו לפנינו"
עפ"י המדרש, אמרו בני ישראל לאהרן: המצרים היו נושאים את אלוהיהם, והיו משוררים ומזמרים לפניו ורואים אותו לפניהם. עשה לנו כאלוהי מצרים ונראה אותו לפנינו (פרקי דרבי אליעזר מה). התבודדותו של משה הרחיקה אותו מהעם, וגרמה את הקלקול שהביא את העם לחטא העגל. בתקופת שעבוד מצרים שקעו בני ישראל במ"ט שערי טומאה של פולחן אלוהי כסף וזהב. יציאת מצרים שחררה אותם מן העבדות הפיזית, אך התרבות האלילית המצרית הוסיפה לחלחל בקרב העם. כל עוד חי משה בתוך העם, מנעו נוכחותו והשפעתו עליהם את שובם לפולחן האלילי. כאשר עלה משה למרום ונעלם לעם, ניתק הקשר בינם לבינו, גברה השפעת התרבות האלילית המצרית ואז עשו את העגל. ללמדך, כמה חשובה נוכחותו של מנהיג בקרב העם. ("אבני נזר")
 
הכסף כמחסום בפני הע"ז
"ויאמר אליהם אהרן: פרקו נזמי הזהב אשר באזני נשיכם, בניכם ובנותיכם והביאו אלי"
אהרן, שהיה מעורב בין הבריות והכיר את תכונותיהם, ידע כי אנשים רבים מבקשים את קרבת אלוקים, כל עוד הדבר אינו נוגע לכיסם. לכן, כאשר ראה לאיזה כיוון שלילי הם הולכים, חשב לעצמו שאם ישמעו אותו קורא להם "פרקו נזמי הזהב", תצטנן התלהבותם של רבים מהנקהלים, והם יחזרו בהם מכוונתם הרעה ומתביעתם "עשה לנו אלוהים". אלא שבפועל, יצר העבודה הזרה היה טבוע בהם כל כך עמוק, וגבר על תאוות הממון שבלבם. (הרב מנחם הכהן, שם).
 
הערכה מאוחרת
בני ישראל נקהלו על אהרן ודרשו: 'קום עשה לנו אלוהים'. למה ביקשו אלוהים במקום משה, וכי משה היה אלוהים? אלא, כך דרכם של יהודים, כאשר המנהיג חי בתוכם, הם מלינים עליו ויורדים לחייו. אך כאשר הוא עוזב אותם, או כאשר הוא מסתלק מן העולם, הוא הופך בעיניהם כאלוהים, שרק אלוקים בעצמו יכול למלא את מקומו. 
 
יד מקרבת ויד אחרת מרחקת
"ויחל משה את פני ה' אלוהיו"
לא הניח משה זווית ברקיע שלא נתחבט בה עד שאמר: "חטא העם הזה חטאה גדולה", ועשה עצמו כאילו כעוס מאוד על ישראל. כיוון שראה הקב"ה כך, אמר לו: משה, שתי הפנים בכעס? אני ואתה שנינו כועסים על ישראל? לא יהיו שתי הפנים בכעס! אלא, כשאני נותן רותחים, הווי אתה צוננין. אמר לו משה: ריבונו של עולם, יודע אני שאתה אוהב את בניך, ואין אתה מבקש אלא מי שילמד עליהם סנגוריה, מיד "ויחל משה את פני ה' אלהיו". (ילקוט שמעוני).
 
לא ללכלך בחוץ
"ויחל משה...למה יחרה אפך בעמך"
כאשר עמד לפני הקב"ה, לימד משה סנגוריה על בני ישראל והעלה לפניו את זכות האבות שלהם. אך כאשר ירד מההר, הוכיח משה את בני ישראל על חטאם הנורא והטיח בהם דברים קשים. אומר רבי נפתלי מרופשיץ: כאשר מנהיג מדבר אל היהודים, צריך הוא להוכיחם ומותר לו להטיח את פשעיהם בפנים. אבל כאשר מדבר הוא על יהודים, אפילו אם הוא מדבר על יהודים עם הקב"ה, עליו ללמד זכות עליהם ולסנגר עליהם, אפילו חטאו. וסניגורם של ישראל, רבי לוי יצחק מברדיטשב אמר לרב אחד שהוכיח את בני קהילתו: לאחר שייסרת את היהודים על העבירות שלהם לאביהם שבשמים, מן הדין והיושר שעכשיו תוכיח גם את אביהם שבשמים, על עברות לכאורה שלו כלפיהם, מדוע מסרב הוא לגאול אותם, וממשיך לייסרם בגלות קשה ומרה.

על הפרשה
הסיפור המרכזי בפרשה זו הינו סיפור חטא העגל, שחטאו ישראל ביום הארבעים למתן תורה. הפרשנים הקדמונים מדגישים בפנינו, שמרבית בני ישראל לא חטאו אותה שעה בחטא הכבד של עבודה זרה. רבי אברהם אבן עזרא אומר: "חלילה שעשה אהרן עבודה זרה; 
גם ישראל לא ביקשו עבודה זרה, ולכבוד השם נעשה העגל. על כן בנה אהרן מזבח לפניו והכריז שיזבחו מחר לכבוד השם, וכן עשו כאשר ציוום". הרמב"ן כותב: " לא ביקשו העגל להיות להם לאל ממית ומחיה; אבל ירצו שיהיה להם במקום משה, מורה-דרכם. וכיוון שראו העם את משה (ברדתו מן ההר עם הלוחות), מיד הניחו את העגל ובעטו בו, שהניחו לו לשרפו ולזרות עפרו על פני המים, ולא היה מהם חולק עליו כלל".
דברים אלו עונים לנו על השאלה הנוקבת איך ירדו יוצאי מצרים ירידה תלולה כל כך ימים מטעים בלבד לאחר המעמד הנשגב של מתן תורה בסיני? לפי זה מתברר שמרבית בני העם לא בגדו חלילה באלוקי אבותיהם, ועשיית העגל לא באה אלא לצורך השגת מורה דרך במקום משה, שבטעות היו סבורים שמת. עם זאת היה מיעוט קטן בעם, שמנה שלושת אלפים איש, שעבדו את העגל לשם עבודה זרה; ואלה באו על ענשם הראוי מידי הלוויים, נאמני משה. (מתוך פרפראות לתורה)

"כי תשא את ראש בני ישראל לפקדיהם"
המפקד נערך בקרב שבטי ישראל בתחילת מפעל ההתנדבות למלאכת המשכן. לדברי הקדמונים המפקד קשור בחטא העגל ובמגפה שפרצה בעם כתוצאה מחטא כבד זה. אומנם התורה מביא את סיפור חטא העגל אחרי המפקד אבל הרי ידוע שאין מוקדם ומאוחר בתורה שהרי למעשה קדם מעשה העגל לציווי מלאכת המשכן יותר משמונים יום (חטא העגל היה בי"ז בתמוז, ובמלאכת המשכן החלו ישראל למחרת יום הכפורים). (מתוך פרפראות לתורה)

"ונתנו איש כופר נפשו לה"
רבנו יעקב בן אשר, "בעל הטורים" אומר שאת המילה "ונתנו" אפשר לקרוא ישר והפוך (מימין לשמאל ומשמאל לימין); לומר לך: כל מה שאדם נותן לצדקה, חוזר בסופו של דבר אליו ואינו חסר מאומה בשל קיום מצווה זו. (מתוך פרפראות לתורה)

"זו יתנו… מחצית השקל בשקל הקדש"
(א) מדוע נצטווה משה לגבות מבני ישראל מחצית השקל ולא שקל שלם? התשובה היא שיש כוונה גדולה שטמונה בעניין זה. התורה באה לומר לכל אדם מישראל, שלעולם אינו מגיע לידי שלמות כשהוא בפני עצמו, אלא רק אחרי שמצרף עימו אדם אחר מישראל. כל אחד מבני ישראל נתן במפקד שנערך על ידיד משה רק "מחצית השקל", וכתוצאה מכך הצטרפו שתי נתינות של שני אנשים לשקל שלם. יותר מכך שום איש מישראל לא ידע מעולם מי הוא זה המצטרף אליו ומשלים את מחצית השקל שלו לשקל שלום. דבר זה מלמדנו, שהיהודי הפשוט ביותר בכוחו להשלים אף את הגדול שבישראל. (ב) "בעל הטורים אומר המלה "שקל" עולה לגימטרייא של "נפש" (430). דבר זה מרמז שמתן שקל (או מטבע אחר) לצדקה מכפר על נפשר האדם ומציל את הנותן מכל רע. (ג) כותב כאן רש"י על פי המדרש: הראה לו (ה למשה) כמין מטבע של אש ומשקלה מחצית השקל ואמר לו: כזה יתנו! שואלים כמה מחכמי ישראל: מדוע הראה ה למשה מטבע של אש דווקא? הסביר זאת הצדיק רבי נחמן מברסלב: קיים צד שווה בין האש לבין הממון. האש היא בלא ספק אחד הדברים החשובים והחיוניים ביותר לאדם, ואין העולם יכול להתקיים בלעדיה; אך באותה אש מסוגל האדם להחריב עולם ומלואו. והוא הדין בממון: הוא לכל הדעות דבר חשוב ומועיל, אם יודעים לנהוג בו כראוי, אך באותה מידה טמונה בו סכנה גדולה – אם נופל לידיים שאינן טובות…(מתוך פרפראות לתורה)

"ראה קראתי בשם בצלאל ..למטה יהודה; ואני הנה נתתי אתו את אליאב ..למטה דן"
על שום מה נבחרו בצלאל ואהליאב דווקא כראשי העושים במלאכת המשכן. לפי שמות רבה נבחר בצלאל משבט יהודה -החשוב בשבטים- יחד עם אהליאב משבט דן -הירוד שבשבטים- כדי ללמדנו שלא יתגאה אדם בייחוסו המשפחתי לפי שהגדול והקטן שווים לפני המקום. (מתוך פרפראות לתורה)

"אך את שבתותי תשמרו"
אזהרה זו על שמירת שבת מובאת בלשון רבים. בכך מורה התורה לכל אדם: לא די בכך, שאתה תשמור את השבת; אלא עליך לפעול ולהשפיע בעניין זה גם על סביבתך. שאם השבת מתחללת בקרבת ביתך, הדבר פוגם בקדושת השבת שבתוך ביתך..

"אך את שבתותי תשמורו… לדעת כי אני ה מקדשכם"
אמר לו הקב"ה למשה: משה, מתנה טובה יש לי בבית גנזי (באוצרותי) ושבת שמה, ואני מבקש ליתנה לישראל, לך והודיעם! אמר להם הקב"ה לישראל: אם תזכו לשמור שבת, מחשיב אני לכם כאילו שמרתם כל המצוות שבתורה. ואם חיללתם את השבת מעלה אני עליכם כאילו חיללתם כל המצוות וכן הוא אומר: "שומר שבת מחללו, ושמור ידוע מעשות כל רע" (ישעיה נ"ו, ב) (מתוך פרפראות לתורה).

"כי ששת ימים עשה ה את השמים ואת הארץ, וביום השביעי שבת וינפש"
אמר רבי שמעון בן לקיש: נשמה יתרה נותן הקב"ה באדם ערב שבת, ולמוצאי שבת לוקח אותה ממנו. שנאמר: "וביום השביעי שבת וינפש" – כיוון שעברה השבת וי (אוי), אבדה נפש! (המלה "וינפש" נפרדת לצורך הדרש לשתי מילים: "וי-נפש"). (מתוך פרפראות לתורה).

"וירא אהרן ויבן מזבח לפניו"
(א) מה ראה אהרון לבנות מזבח לעגל הזהב? אמר רבי אלעזר: ראה את חור שהיה מוטל הרוג לידו. אמר: אם אין אני שומע להם (לבנות מזבח לעגל) – הם עושים לי כמו שעשו לחור, ומתקיים בהם: "אם יהרג במקדש ה כוהן ונביא" (איכה ב, כ), ולא תהיה להם תקנה (בגלל הריגת כוהן ונביא כאחד). מוטב שיעבדו לעגל; אפשר תהא להם תקנה בתשובה. (ב) אמר אהרן: אם הם בונים את המזבח לעגל הזהב – זה מביא אבן קטנה וזה מביא אבן קטנה, ונמצאת מלאכתם נגמרת בבת אחר, מתוך שאני בונה אותו אני מתעצל במלאכתו, ורבנו משה יורד; ומתוך שאני בונה אותו – אני בונה אותו לשמו של הקב"ה, זה שכתוב: "ויקרא אהרון ויאמר: חג לה מחר"; "חג לעגל מחר" לא כתוב כאן, אלא "חג לה מחר" (מכאן שהמזבח של אהרן נבנה לשם ה).

"לך-רד, כי שחת עמך"
אמר רבי יצחק: מעשה באשה עירונית אחת, שהיתה לה שפחה כושית. ירדה השפחה למלאות מים מן המעיין, היא וחברתה. אמרה לחברתה: חברתי, למחר אדוני מגרש את אשתו ולוקח אותי לאשה. אמרה לה חברתה: למה? ענתה לה: בשביל שידיה מפוחמות (שחורות כפחם). אמרה לה חברתה: אי, שוטה שבעולם! ישמעו אזנייך מה שפיך מדבר. ומה אם אשתו, שהיא חביבה עליו ביותר, את אומרת מפני שראה ידיה מפוחמות שעה אחת רצה לגרשה; את – שכולך מפוחמת ושחורה ממעי אימך – על אחת כמה וכמה! כך: לפי שאומות העולם מקניטים לישראל ואומרים: אומר זה המירו כבודם בחטא העגל. אומרים להם ישראל: ומה אם אנו לשעה חטאנו, כך נתחייבנו; אתם – על אחת כמה וכמה!

"למה ה' יחרה אפך בעמך, אשר הוצאת מארץ מצרים"
מה ראה משה להזכיר כאן יציאת מצרים? אלא אמר משה: ריבון העולם! הנחת כל העולם ולא שעבדת בניך אלא במצרים, שהיו עובדים טלאים; ולמדו מהם בניך ואף הם עשו עגל. לפיכך אמר: "אשר הוצאת מארץ מצרים"-דע, מהיכן הוצאת אותם.

"ויהי כאשר קרב אל המחנה וירא את העגל… וישלך מידיו את הלוחות וישבר אותם תחת ההר"
מלמדך, שלא שיברם משה עד שראה בעיניו את העגל והמחולות. אפשר שלא היה משה מאמין בהקב"ה שאמר לו: "לך רד כי שיחת עמך"! אלא הודיע משה דרך ארץ (התנהגות רצויה) לישראל: אפילו יהא אדם שומע מן יחידי נאמן, אסור לקבל עדותו ולעשות דבר על פיו, אם אינו רואה.

"כי לא יראני האדם וחי"
שאל אדרינוס קיסר (שמשל ברומי בימי מרד בר כוכבא) לרבי יהושע בן חנניה: יש אדון לעולם? 
אמר לו רבי יהושע: וכי עולם של הפקר הוא? 
אמר לו אדרינוס: ולמה אינו נגלה שתי פעמים בשנה, כדי שיראוהו הבריות ותהא אימתו עליהם? 
אמר לו רבי יהושע: לפי שאין העולם יכול לעמוד בזהרו המבריק, שנאמר: "כי לא יראני האדם וחי". 
אמר לו אדרינוס: אם אינך מראה את פני ה איני מאמינך. 
בצהריים העמידו רבי יהושע כנגד השמש ואמר לו: הסתכל בשמש ואתה רואה את ה. 
אמר לו אדרינוס: ומי יכול להסתכל בשמש? 
אמר לו יהושע: ולא ישמעו אזניך מה שפיך מדבר? ומה השמש, שהוא אחד מאלף אלפים וריבוא רבבות משמשים (משרתים) שמשמשים 
לפניו – אין כל בריה יכולה להסתכל בו; הקב"ה שזיוו מלא עולם, על אחת כמה וכמה! (כל שכן שאין יכולים להסתכל בו).

סיפור לפרשה
הקיסר האוסטרי פרנץ יוסף (1916-1830) ערך פעם ביקור ממלכתי בכמה מערי גאליציה (המחוז הצפוני בממלכה האוסטר-הונגארית של הימים ההם), והגיע עם פמלייתו לקראקא שבמערב גאליציה, למחרת היום התעד "הקיר"ה" (הקיסר ירום הודו) לבקר בבית הכנסת הגדול שבעיר. מה עשו כמה משונאי ישראל שבמקום? הלכו והסירו בשעות הלילה את תמונת הקיסר, שהיתה תלויה בקביעות בפרוזדור בית הכנסת; ובשעה שהאורח הנכבד נכנס בשערי בית-הכנסת, לחשו לו שונאי ישראל על אוזנו, שראשי הקהילה הם שציוו להסיר את תמונתו מתחומי בית-הכנסת, כדי להפגין בכך את איבתם לשליט הנכרי.
כששמע הקיסר דברי שטנה אלה, פנה אל רבי שמעון סופר - רבה של קראקא, שהיה גם ציר בבית המחוקקים האוסטרי - ואמר לו: כלום יש אמת בדבר, שתמונתי היתה תלויה כאן ימים רבים, ורק הבוקר הורידו אותה כצעד הפגנתי נגדי?
רבי שמעון נדהם לרגע קט, כי רק עתה נודע לו על התעלול הגס של שונאי ישראל שבמקום; אך לא איבד את עשתונותיו ומיד השיב לקיסר האורח: אמת הדבר, שתמונת הוד מלכותו תלויה כאן בקביעות, והיום הזה הסירו אותה לקראת הביקור הקיסרי; ויש טעם לדבר: לפי חוקי אמונתנו, נצטווינו להניח תפילין בכל יום כ"אות ברית" בינינו לבין הבורא. אולם השבת-קודש אסורה עלינו הנחת תפילין, כי על השבת נאמר בתורתנו: "כי אות היא ביני וביניכם" (ל"א, י"ג). ביום שבת הננו חשים את השכינה המרחפת מעלינו, ולכן איננו זקוקים לאותות ולסמלים אחרים, שיקשרו אותנו עם ה יתברך.
כיוצא בכך נהגנו בארוע החגיגי, שפקד אותנו היום הזה. כל הימים תלויה כאן תמונת הוד מלכותו כאות-ברית בין הקיסר ירום הודו לקהילה היהודית שבעירנו, אולם היום, נוכח הביקור המלכותי בבית-תפילתנו, תהא זו פחיתות-כבוד אם נביט בתמונת הקיסר הדוממת, שבשעה שאנו זוכים לראות את הוד מלכותו פנים אל פנים.. (מתוך פרפראות לתורה)

מדוע היו הלוחות כתובים משני עבריהם?
סוחר נודע השכים פעם פתחו של רבי חיים אלעזר וקס, רבה של קליש, ושטח לפני בקשה מיוחדת במינה.
מורנו ורבנו! – קרא האיש בעיניים דומעות, הנני ידוע בציבור כאיש עתיר-נכסים; אך באחרונה הורע מצבי הכלכלי, וחרף עסקי המסועפים אני נמצא על סף פשיטת-רגל. שמא יורשה לי לעשות פעם אחת איזו אונאה מחוכמת בעסקה חשובה, שאני עומד לגמור בימים הקרובים, העשויה להעמידני מחדש על קרקע מוצק!
השיב לו הרב בסבר-פנים חמורות: קרא-נא מה שכתוב בפרשת "כי תישא" על הלוחות, שמשה הוריד לישראל. נאמר בהם: 
כתובים משני עבריהם, מזה ומזה הם כתובים" (ל"ב, ט"ו). דבר זה בא לרמז לך, שלאיזה צד שלא תהפוך את הלוחות, יתבלט עליהם מיד הצו האלוקי: "לא תגנוב!"… (מתוך פרפראות לתורה)

חטא העגל
'איתא במדרש; 'אמר רבי שמואל בר נחמן: "נאה היה לאבותינו לקבל את התורה ולומר: "כֹּל אֲשֶׁר דִּבֶּר ה' נַעֲשֶׂה וְנִשְׁמָע" ('שמות' כד ז). שמא נאה היה להם לאמר: "אֵלֶּה אֱלֹהֶיךָ יִשְׂרָאֵל"?' ('שמות' לב ד) ('שמו"ר' מא א). ולכאורה אינו מובן כלל; מה שיך לחבר הני שני ענינים ולומר; דקבלת התורה היה נאה והעגל לא היה נאה. כי הוא דבר ההיפוך ממש? רק הענין; דהם אמרו: "אֵלֶּה אֱלֹהֶיךָ יִשְׂרָאֵל". ולכאורה היה להם לומר: "אלהינו". והיה גם האומר בכלל? אבל הם אמרו: "אֱלֹהֶיךָ". כמדבר לאחרים ולא על עצמו?! והענין; דעיקר חטא של עבודה זרה אינו תלוי ב'מעשה' לחודא, רק עיקרו תלוי בהצטרף ל'מעשה' גם ה'כונה בלב'. דגם המשתחוה לעבודה זרה ואינו מקבלו באלוה אינו חיב עליו. ומשום הכי אמרו: "אֵלֶּה אֱלֹהֶיךָ". דכל אחד אפילו מאותם שחטאו והשתחוו לו, מכל מקום היה לבו נוקפו והיה ירא מהעונש ולא רצה לעשות מעשה בעצמו לקבלו עליו באלוה רק אמר לחברו: "אֵלֶּה אֱלֹהֶיךָ". ונמצא שלא היה שם שום עבודה לעבודה זרה בפנימיות הלב כלל, רק עברו על מה שאמרו: "נַעֲשֶׂה". דכל אחד קיבל גם על חברו והם אמרו אחד לחברו: "אֵלֶּה אֱלֹהֶיךָ". ובפרט לפי המבואר ב'זוהר הקדוש' פרשת 'כי תשא'; 'דישראל לא עשו כלל העגל, רק הערב רב' (קצא). וז"ל ה'ילקוט'; 'מוצלים היו ישראל מאותו מעשה, שאילו עשו ישראל את העגל היה להם לומר: "אלה אלהינו ישראל". אלא ה'ערב רב' שעלו עמהם ממצרים עשו אותו' ('ישעיה' מא תג). ונמצא; דישראל לא חטאו כלל, רק במה שלא עמדו נגדם להורגם ולבל להניחם לעשות מחשבתם. וזהו כונת המדרש; 'נאה היה לאבותינו לומר: "כֹּל אֲשֶׁר דִּבֶּר ה' נַעֲשֶׂה"'. דמה שהוסיפו בקבלתם לקבל כל אחד על חברו היה דבר נאה. ורק ממילא לא היה נאה אחר כך המאמר: "אֵלֶּה אֱלֹהֶיךָ יִשְׂרָאֵל". מה שהניחוהו ל'ערב רב' לומר כן. וכיון שעברו על הקבלה זו, אמר להם: "הוֹרֵד עֶדְיְךָ מֵעָלֶיךָ" ('שמות' לג ה) שאבדו הכלי זין שזכו עבור קבלה זו בהר סיני'. ('בית הלוי' 'דרשות' ג י)

"וַיַּרְא אֶת הָעֵגֶל וּמְחֹלֹת וַיִּחַר אַף משֶׁה וַיַּשְׁלֵךְ מִיָּדָו אֶת הַלֻּחֹת וַיְשַׁבֵּר אֹתָם תַּחַת הָהָר" ('שמות' לב יט)
יש להקשות; מדוע לא שבר אותם כשאמר לו הקב"ה: "סָרוּ מַהֵר מִן הַדֶּרֶךְ אֲשֶׁר צִוִּיתִם עָשׂוּ לָהֶם עֵגֶל מַסֵּכָה וַיִּשְׁתַּחֲווּ לוֹ וַיִּזְבְּחוּ לוֹ" (לב ח). תשובה; אמר משה בלבו: "אולי אחר שאמר לי הקב"ה כן, נתחרטו והתאבלו על החטא שעשו". וכשראה עגל ומחולות אמר: "לא די שלא התאבלו, אלא יש להם שמחה"? "כִּי רָעָתֵכִי אָז תַּעֲלֹזִי" ('ירמיה' יא טו) אז חרה אפו ושברם. תשובה שניה; שהרואה בעיניו מתפעל יותר מן השומע. ולכן; "וַיַּרְא אֶת הָעֵגֶל וּמְחֹלֹת... וַיַּשְׁלֵךְ מִיָּדָו אֶת הַלֻּחֹת". תשובה שלישית; כדי שיראו ישראל שחרד משה חרדה גדולה מאד, אחר ששובר לוחות קדושות וטהורות כתובות באצבע אלקים. וידעו הרעה הגדולה הזאת שעשו. ויפול רעדה בלבבם ויתחרטו. וכן אמר בפרשת 'עקב'; "וָאֶתְפֹּשׂ בִּשְׁנֵי הַלֻּחֹת וָאַשְׁלִכֵם מֵעַל שְׁתֵּי יָדָי וָאֲשַׁבְּרֵם לְעֵינֵיכֶם" ('דברים' ט יז). ('תולדות יצחק')

חירות בשבת
דומה, כי לא היה דור אשר זקוק למנוחה נפשית, כדורנו. אמצעי התקשורת אשר התרבו בתקופתנו, זועקים אל האדם ומזעיקים אותו ללא הרף. הכמות העצומה של ידיעות על המתרחש בכל העולם, מסחרר ראש ויוצר מתח נפשי אצל בני האדם. כמעט אין זמן לאדם להתיחד עם מחשבותיו ועם עצמו, להרהר במעשיו ולחשוב על שיפור. כמו כן, הולך ופוחת מספר האנשים המביעים דעה עצמית שאינה ציטוט ממה שקלטו מהרדיו, מהטלויזיה, או מהעיתון. לעומת כל אלה; ההתנתקות מן העולם הרחב וההתכנסות בסביבה הפרטית של האדם למשך יממה אחת, כפי שיוצרת השבת, הם אשר מבטיחים קיום חירותו של הפרט ודעותיו. לבד מזה שהשומר שבת כהלכתה, רוח אחרת מפעמת בקרבו, רוח טהרה וקדושה. וכמו נשמה חדשה עוטפתו ושופעת בקרבו, נשמה יתרה. (עפ"י 'אל המקורות' א עמ' 81)

"אֲשֶׁר שִׁבַּרְתָּ" ('שמות' לד א)
'מלמד שהיתה שבירתן חביבה לפניו. ומדרש אגדה; 'יהושע ושבעים זקנים תופסין בידיו שלא ישברם ולא יכלו לו. אמר הקב"ה: "תהא שלום באותו היד. שנאמר: "וּלְכֹל הַיָּד הַחֲזָקָה... אֲשֶׁר עָשָׂה משֶׁה"' ('דברים' לד יב) ואפשר דמשום הכי דריש האי; "אֲשֶׁר" לשון; אישור' ('רמב"ן' 'שבת' פז)

פרשת ויקהל  

"וַיַּקְהֵל משֶׁה אֶת כָּל עֲדַת בְּנֵי יִשְׂרָאֵל" ('שמות' לה א)
'"וַיַּקְהֵל משֶׁה". רבותינו בעלי אגדה אומרים: "מתחלת התורה ועד סופה אין בה פרשה שנאמר בראשה; "וַיַּקְהֵל" אלא זאת בלבד. אמר הקב"ה: "עשה לך קהלות גדולות ודרוש לפניהם ברבים הלכות שבת, כדי שילמדו ממך דורות הבאים להקהיל קהלות בכל שבת ושבת. ולכנוס בבתי מדרשות ללמד ולהורות לישראל דברי תורה איסור והיתר, כדי שיהא שמי הגדול מתקלס בין בני". מכאן אמרו: "משה תקן להם לישראל שיהיו דורשין בענינו של יום; הלכות פסח בפסח, הלכות עצרת בעצרת, הלכות החג בחג. אמר משה לישראל: "אם אתם עושים כסדר הזה, הקב"ה מעלה עליכם כאילו המלכתם אותי בעולמי. שנאמר: "וְאַתֶּם עֵדַי נְאֻם ה' וַאֲנִי קֵל"" ('ישעיה' מג יב). וכן דוד הוא אומר: "בִּשַּׂרְתִּי צֶדֶק בְּקָהָל רָב" ('תהלים' מ י) וכי מה בשורה היו ישראל צריכין בימי דוד? והלא כל ימיו של דוד מעין דוגמא של משיח היה? אלא פותח ודורש לפניהם דברי תורה שלא שמעתן אזן מעולם' ('ילקו"ש' 'שמות' לה תח)

"וַיְמַלֵּא אֹתוֹ רוּחַ אֱלֹקִים בְּחָכְמָה בִּתְבוּנָה וּבְדַעַת וּבְכָל מְלָאכָה" ('שמות' לה לא)
החסיד רבי יוסף יעבץ שחי בתקופת האנקויזיציה הספרדית אמר: "כי המוני העם הפשוטים גילו גבורה נפשית ומסרו את נפשם על קדוש ה' יותר מאשר החכמים והפילוסופים שהיו באותה תקופה בישראל. החקירה וההתחכמות אינן הדרכים המובילות למסירות נפש. רק האמונה הפשוטה היא זו שבכחה להביא את האדם לקדש שם שמים. בספר 'משך חכמה' מסביר בדרך דומה כיצד זכה בצלאל לחכמה וכיצד ידע לבנות את משכן ה'; 'שמסירות נפש צריך להיות שלא בחקירה והתחכמות יתירה. ויהודה מסר עצמו בים מסירות נפש... וכן חור מסר עצמו בעגל. דהחקירה, תעכב מלמסור נפשו על קדוש השי"ת, כעדות יעב"ץ החסיד. לכן אמר שבעבור זה שלא חקרו ולא נתחכמו יותר מדאי. לכן; "וַיְמַלֵּא אֹתוֹ... בְּחָכְמָה בִּתְבוּנָה וּבְדַעַת"'.

משכן על יסוד חדש
לאחר שקיבלו מחדש את לוחות העדות, נצטוו שוב בני ישראל על הקמת משכת העדות, כדי שיקימו את המשכן על יסודות חדשים שלמדו מן הניסיון שעבר עליהם. העם והכהנים למדו להכיר את עצמם על חולשותיהם ועל כך שהם זקוקים להשתלמות מתמדת, להתעלות ולכפרה. לאחר שנתנסו בכל דירוגי היחסים בין העם לבין ה', למן שפל המדרגה כאשר נדחו מפני ה' ועד לרום מעלת חסד התשובה, הם נוכחו לדעת כי ה' בעל הדין החמור, הוא גם בעל הרחמים הגדולים. המשכן שנצטוו להקים נועד להיות המקום למען הפרט ולמען הכלל, שבו ימצאו תמיד, בכל מצב של תעייה ורפיון, כוח לשוב ולעלות את על, וברכת ה' למימוש כוונתם הרצויה (על פי רש"ר הירש). 
 
הרם קרן ישראל
"ויקהל משה" 
נסמכה פרשת "ויקהל" לפרשת "כי תשא את ראש בני ישראל", לומר לך: אימתי תישא את ראש בני ישראל? בשעת קהילה ואחדות, כשהם "כל עדת בני ישראל" – כולם יחדיו מאוחדים כאחד (על התורה). 
 
דיבור של אהבה
"ויקהל משה את כל עדת בני ישראל" 
"עדת" מלשון עדי – תכשיט, כל אחד מישראל היה בעיני משה יקר כעדי וכתכשיט, נכנסו דבריו אל לבותיהם ויכול היה לאסוף אותם "על פי דיבורו" (בשם הבעש"ט). 
"ויקהל משה" – רש"י: "נאספים על פי דיבורו". אומר רבי שלמה מססוב: המקדש את דיבורו השכינה מדברת מתוך גרונו, ובדיבורו הקדוש מסוגל הוא לאסוף את כל ישראל אליו. 
רבי מנחם מנדל מקוצק היה אומר: דברים היוצאים מן הלב נכנסים אל הלב. רק דברים החוזרים ונכנסים אל הלב שיצאו ממנו, היינו, דברי תוכחה ומוסר הפועלים גם על המוכיח עצמו – רק הם יכולים להשפיע. 
 
קדושת ישראל באחדותם
"ויקהל משה" 
אומר רבי שמואל ירושלמי: שורש הטומאה הוא הפירוד, ושורש הקדושה – האחדות. הפירוד גרם לעם ישראל לחטוא בעגל. עכשיו כאשר ביקש הקב"ה להכניסם אל הקדושה: "ויקהל משה את כל עדת בני ישראל" – הביאם אל האחדות ואמרה תורה מיד: "אלה הדברים אשר צוה ה' לעשות אותם" – ה' ציווה את "ויקהל" לדורות, כדי שראשי עם בדורות הבאים ילמדו שאין לעשות דבר שבקדושה קודם שמביאים לאחדות תחילה. 
 
מי לה' אליי
"ויקהל משה...אלה הדברים" 
מפרש רש"י: "שאינו אוסף אנשים בידיים אלא הם נאספים על פי דיבורו". אומר רבי יואל טייטלבוים מסטמר: הרי פשוט ומובן הוא שמשה לא אסף אנשים בידיו, למה אם כן הוצרך הכתוב להודיענו זאת? אלא, ב"ויקהל משה את כל עדת בני ישראל" גרם משה להתלכדותם של כל שלומי אמוני ישראל, כדי שיתאחדו ביניהם במאבקם נגד הערב רב. המטרה של "ויקהל" לא הייתה "אספה לשם אספה" – לאסוף אנשים ולהקהילם במקום אחד, שהרי כל עוד יש פירוד בין הנאספים לא תפעל האספה כשלעצמה מאומה. "אלא הם נאספים על פי דיבורו" – הדברים שאמר משה הם שאיחדו את כולם ומכוחם ועל פיהם התאספו כל היראים לדבר ה', רק על ידי אספה שכזו – דבקות ב"אלה הדברים" של משה, עלה בידם להיפרד ולפרוש מן הערב רב, ולגשת להקמת המשכן (על פי טללי אורות). 
 
נשמע ונעשה
"ויאמר אליהם אלה הדברים אשר צוה ה' לעשות אותם" 
רבי קופל רייך מבודפסט היה אומר: יהודים רגילים לשמוע את דרשתו של הרב, ולאחר מכן להעיר הערות ולהתווכח ביניהם האם יפה דרש או לא, אם צדק בדבריו אם שהדברים אינם נכונים. אך, לעולם לא יעלה על דעתם של יהודים "בעלי בתים" שגם צריך לקיים את דברי המוסר של הרב. לכן נאמר אצל משה רבנו: "ויקהל משה את כל עדת בני ישראל, ויאמר אלהם: אלה הדברים אשר צוה ה' לעשות אותם" – לעשות אותם, ולא רק לשמוע. 
  
מנוחה כפולה 
"וביום השביעי יהיה לכם קדש שבת שבתון לה'" 
"שבת שבתון" – שתי שביתות: מנוחת הגוף מעבודה וממלאכה, ומנוחת הנפש מדאגות הפרנסה והכלכלה (הכתב והקבלה). 

“ואמלא אותו רוח אלוקים, בחכמה ובתבונה ובדעת“
הזכיר שלושה דברים, ”חכמה, תבונה, דעת“. והקדים להם ”רוח אלוקים“, שכן בשלושה דברים הללו - ”החכמה והדעת והתבונה“ נברא העולם, שנאמר: ”ה‘ בחכמה יסד ארץ, כונן שמים בתבונה, בדעת ובתהומות נבקעו“, ובשלושה דברים הללו נעשה המשכן  - שהוא שקול ומכוון ועשוי כדוגמת הנבראים העליונים, ותחתונים, שנאמר  - כאן: ”ואמלא אותו רוח אלוקים, בחכמה בתבונה ובדעת“, הזכיר שלוש אלה, לומר שבאלה שברא ה‘ שמים וארץ באלה עשה בצלאל המשכן, באותן אותיות ושמות וחכמות אלוקים. ובשלושה דברים הללו נבנה בית המקדש, כמו שנאמר - בחכם האומן שעשאו: ”בן אשה אלמנה הוא, ממטה נפתלי.... וימלא את החכמה ואת התבונה ואת הדעת לעשות כך מלאכה“, שהרי גם בית המקדש מכוון ושקול כנבראים שברא הקב“ה, כמשכן וכן כשיעמוד הקב“ה - בכבודו ובעצמו לבנותו לעתיד לבוא, בשלושה דברים הללו יהא נבנה שנאמר: בחכמה יבנה בית, ובתבונה יתכונן“, וכתוב שם מיד: ”ובדעת חדרים ימלאו“, ומשאמר ”יבנה“ -שלא בידי אדם, הרי שמהבית הנבנה בידי ה‘, המקדש השלישי, ממנו הכתוב מדבר, וודאי שבית זה יבנה מכוון כנגד הנבראים ובחכמות ה‘ שברא בהן את העולם. 	(מדרש רבה המבואר)

”ובצלאל עשה את כל אשר צוה ה‘ את משה“
פרש“י משה ציווה לבצלאל לעשות תחילה כלים ואח“כ משכן, אמר לו בצלאל מנהג העולם לעשות תחילה בית ואח“כ כלים בתוכו וכ“ו, אמר לו משה בצל אל היית כי בוודאי כן ציוה לי הקב“ה וכן עשה המשכן תחילה ואח“כ עשה כלים. וא“כ זה שאכן הקב“ה רצה שיבנו קודם את המקדש ורק אח“כ את הכלים, מובן, אבל עדיין צ“ע למה הקב“ה בציווי הזכיר  את הארון ורק אח“כ ציווה על בניין המשכן, וע“י כך נתן מקום לטעותו של משה. ונראה לבאר ע“פ דברי חז“ל שמשכן וכליו רמזו לג‘ עמודים שהעולם עומד עליו: הארון מרמז לעמוד התורה, המזבח לעמוד העבודה, והשולחן ובריחי הקרשים  (וי“א אף הקרשים עצמם שנעשו מאשל אברהם) לעמוד החסד. הקב“ה הקדים את הציווי לבניין הארון, להורות שחשיבותו קודמת לחשיבותם של שאר כלי המשכן, וכלשון המשנה ”ותלמוד תורה כנגד כולם“. (מגד יוסף עה“ת)           

ברכה של יהודי
בשעה שסיימו עם ישראל לעשות את המשכן, הביאוהו לפני משה רבינו, ”וירא משה את כל המלאכה והנה עשו אתה כאשר צוה ה‘ כן עשו ויברך אותם משה“, והביא רש“י בשם המדרש שמשה בירכם, יהי רצון שתשרור שכינה במעשי ידיכם. ולכאורה לשם מה בירכם, והלא כבר הבטיח ה‘ ”ושכנתי בתוכם“, ונראה לבאר בזה שמשה רבינו בא ללמד שיש תמיד לברך איש את רעהו, וכך כתב הנצי“ב (מרומי שדה מגילה טו) שברכת ישראל יש לה תועלת תמיד.
ובעניין זה סיפר הרב שלמה קרליבך זצ“ל, מעשה במשה שואב המים, שהיה נוהג לנסוע שבוע לפני ראש השנה לחוזה מלובלין, ועבור הנסיעה חסך כל השנה פרוטה לפרוטה, והחוזה היה מקבלו באהבה רבה, וכך נהג שנים רבות, שנה אחת הגיע אל החוזה וראה שאינו מקבלו בסבר פנים יפות, וטרם התקרב אל הרב, אמר לו הרב: משה חזור לבתך! משה שחסך כל השנה להגיע אל החוזה, פנה לשוב לביתו, בדרך, הוא עצר לנוח באכסניה, שם פגש את חסידיו של החוזה, שהיו בדרכם אל הרב, ושאלוהו מדוע  עצוב, סיפר משה לחסידים מה שאירעו, החסידים בירכוהו לשנה טובה וקראו לו בקול יחד לחיים, שרו ורקדו אתו והעצבות שהייתה נעלמה. החסידים  פנו לנסוע לרב והעלו אתם את משה על העגלה, מנהגו של החוזה היה לצאת ולקבל בעצמו את החסידים, וכשראה את משה, חבקו ונשקו ואמר לו, אני שמח שחזרת, דע לך, כאשר באת בפעם הראשונה, ראיתי את מלאך המוות עוקב אחריך ולא נותר לך הרבה זמן, לכן שלחתיך להיפרד מבני ביתך, אך כאשר פגשת את חסידיי ובירכו אותך בלחיים, כל ברכה שבירכו הדפו את מלאך המוות עד שנעלם לגמרי... זו מעלת ברכה של יהודי! [הרב כפיר ברוך מבורך דדון]

"ויקהל משה את כל עדת בני ישראל" 
עתה לאחר מעשה העגל בתור הקדמה למשכן היה דרוש שיהיו בני ישראל נקהלים ומלוכדים כאיש אחד. מכיוון שהיה 
אפשר לעשות את המשכן רק על ידי ליכוד כל ישראל. שכן עד למשכן היו הבמות מותרות וכל אחד היה רשאי לעשות לו 
במה בכל מקום שרצה ולהקריב עליה קרבנות. אבל לאחר הקמת המשכן נאסרו במות של יחידים והכל חייבים היו 
להביא קרבנותיהם למשכן. הרי נועד איפוא המשכן להסיר מקרב ישראל את כל הבמות הבודדות ולרכז את העם כולו 
במקום אחד, אם כן הלא היה ה"ויקהל" מטרתו האמיתית של המשכן וממילא גם ההקדמה המתאימה לו.. וכיוון ששבת 
גם היא מהווה כוח ליכוד וריכוז לכל ישראל נאמרה מיד לאחרי זה מצות שבת, כדי לבצע על ידה את "ויקהל", הנחוץ כל 
כך למלאכת המשכן. (מתוך מעיינה של תורה)

רש"י כותב: "ויקהל משה, למחרת יום הכפורים"
לא רק בערב יום הכפורים צריך כל אחד לפייס את חברו, כי אם גם 
למחרת היום הקדוש יש להתקהל יחד ולחיות בשלום ובאחווה. (מתוך מעיינה של תורה).
המלבי"ם כותב בספרו "ארץ חמדה": במתן תורה בסיני התאחדו כל בני ישראל, ככתוב: "ויחן שם ישראל נגד ההר" (י"ט, 
ב), ודרשו על כך חז"ל: כאיש אחד, בלב אחד. אולם כשחטאו ישראל בחטא העגל, נתפרדה החבילה והשטן המקטרג 
גרם לפרוד ולמחלוקת בקרב שבטי ישראל. והנה ידוע, שהקמת המשכן נועדה, בין השאר, לכפר על חטא העגל של 
ישראל משום כך השתדל משה להקהיל "את כל עדת בני ישראל", בשעה שהודיע לעם על מלאכת המשכן, כדי להחזיר 
בכך את העטרה ליושנה ולהשיב על כנה את אחדות ישראל כבימי מתן תורה. (מתוך פרפראות לתורה).

"אלא הדברים אשר צוה ה לעשות אותם ששת ימים תעשה מלאכה"
אמרו חכמינו: "כשם שישראל עושים רצונו של מקום, מלאכתם נעשית על-ידי אחרים". וזהו שמרמז כאן הכתוב, אם תעשו את אלה הדברים אשר צוה ה לעשות, כי אז ששת ימים "תיעשה" מלאכתכם על ידי אחרים. כלומר אם ישראל עושים רצונו של מקום מלאכתם נעשית על ידי אחרים. (מתוך מעיינה של תורה).


"לא תבערו אש בכל מושבותיכם ביום השבת" 
שבת הוא יום מנוחה ושעתו של הקהל פנויה לעשות בעניני קהילה, לחוות דעות בנוגע לרבנים, חזנים, שוחטים, שמשים,
תלמוד תורה, מקוה וכו. לפיכך מזהיר הכתוב: "לא תבערו אש בכל מושבותיכם ביום השבת"- אל תבעירו אש של 
מחלוקת ביום זה. לא לשם כך ניתנה השבת. אמנם שבת הוא יום מנוחה אבל גם- קדושה.. (מתוך מעיינה של תורה).


"לא תבערו אש בכל מושבותיכם ביום השבת" 
עבירה שנעשית בשבת הריהי חמורה פי כמה מעבירה הנעשית בחול, שכן אם אש הגיהנום נכבית משמגיע יום 
השבת-הרי לכשעוברים עבירה בשבת הריהי חוזרת ונדלקת. לפיכך מזהירה התורה: אל תבעירו בשבת את אש הגיהנום 
בעוונותיכם. בשבת צריך אדם להיזהר משנה זהירות מפני עבירה כלשהי. (מתוך מעיינה של תורה).


"לא תבערו אש בכל מושבותיכם ביום השבת" 
אברבנאל מציע שני הסברים למילים "בכל מושבותיכם", המובאות בכתוב שלפנינו; וזה לשונה: "בכל מושבותיכם"- 
להגיד כי אין המצווה הזאת תלויה בארץ, כי גם בחוץ לארץ-בכל מושבותיכם- חייבים בזה (בשמירת שבת כהלכתה). 
ועוד: מפני שבמקדש יבערו אש ביום השבת על המזבח, אמר כאן "בכל מושבותיכם"- כדי למעט את המקדש, שאיננו 
בכלל זה (שלא חל עליו איסור הבערת אש בשבת).

"ויבואו האנשים על הנשים" 
כידוע היתה בנדבת המשכן משום תשובה למעשה העגל. והנה חכמינו אמרו: "במקום שבעלי תשובה עומדים אין צדיקים גמורים יכולים לעמוד". יוצא איפוא שהאנשים שחטאו במעשה העגל ונעשו עכשיו לבעלי תשובה, היו במדרגה יותר גבוהה מן הנשים שלא השתתפו במעשה העגל. לפיכך נאמר: "ויבואו האנשים על הנשים"-שהיו למעלה מהן. (מתוך מעיינה של תורה).

"אֵלֶּה הַדְּבָרִים אֲשֶׁר צִוָּה ה' לַעֲשׂת אֹתָם" (לה א)
כתב רבינו יעקב 'בעל הטורים': 'דרשו מכאן (דף צז:) לשלשים ותשע מלאכות לשבת כמנין - "אֵלֶּה". ו"דְּבָרִים" משמע שנים וה' ד"הַדְּבָרִים" לרבות א' הרי ל"ט. ואפילו דבכמה מקומות כתיב: "אֵלֶּה הַדְּבָרִים" ולא דרשינן ליה, שאני הכא דכתיב במלאכת המשכן (ד): "זֶה הַדָּבָר" ושני הכי לכתוב: "אֵלֶּה הַדְּבָרִים" - לדרשה. והוסיף על כך הבעל"ט: "לַ-עֲשׂת". אותיות – 'ל' תשע' וחסר ו"ו, לומר: ל"ט מלאכות יעשו אותם בו' ימים ולא בשבת. וכן "אֲשֶׁר בָּרָא אלקים לַעֲשׂוֹת" (בראשית ב ג) הכתוב ב"וַיְכֻלּוּ" תמצא עשיות ובריאות ומלאכות והויות והוצאות והבדלות כולם ל"ט, לומר ל"ט מלאכות הן, חוץ מתולדות. וכן תמצא מ"וַיַּקְהֵל" עד "לֹא תְבַעֲרוּ אֵשׁ... בְּיוֹם הַשַּׁבָּת" (א ג) ל"ט תיבות, חוץ ממלת "הַשַּׁבָּת".
עוד הוסיף על כך רבינו אפרים ז"ל: שמהפסוק: "וַיֹּאמֶר משֶׁה אֶל כָּל עֲדַת" עד הפסוק: "וְהַמְּלָאכָה הָיְתָה דַיָּם" יש ל"ט פסוקים, כנגד ל"ט המלאכות של שבת.

"וַיָּבֹאוּ כָּל אִישׁ אֲשֶׁר נְשָׂאוֹ לִבּוֹ וְכֹל אֲשֶׁר נָדְבָה רוּחוֹ אֹתוֹ הֵבִיאוּ אֶת תְּרוּמַת ה' " (לה כא)
יש לתמוה על כפל הלשון, הלא כבר נאמר תחילה: "וַיָּבֹאוּ כָּל אִישׁ" וכו' ולצורך מה נאמר שוב "כֹל אֲשֶׁר נָדְבָה רוּחוֹ אֹתוֹ הֵבִיאוּ אֶת תְּרוּמַת ה' "?
וביאר בזה רבינו המהרי"ל דיסקין: שמי שנדבה רוחו אותו להביא תרומה, אלא שלא היה לו מה להביא, זימן לו הקב"ה שיהא לו מה להביא. וכדרך שאמרו חכמים ז"ל: כל ה'בָּא לִיטַּהֵר מְסַיְיעִין אוֹתוֹ'.

"רְאוּ קָרָא ה' בְּשֵׁם בְּצַלְאֵל בֶּן אוּרִי בֶן חוּר לְמַטֵּה יְהוּדָה" (לה ל)
כתב בזה רבינו מאיר שמחה בספרו 'משך חכמה': הענין הוא שמסירות הנפש להי"ת צריך להיות שלא בחקירה ושלא בהתחכמות יתירה. ומצינו דבר זה במיוחד אצל מטה יהודה שמסר עצמו לתוך הים במסירת נפש וכמבואר בתוספתא (ברכות ד טז). וכן מצינו אצל חור שמסר עצמו בעגל כמבואר במסכת סנהדרין (ז.).
וטעם הדבר, לפי שהחקירה תעכב ברצון פנימי מלמסור נפשו על קדוש השי"ת וכעדות החסיד יעב"ץ, שדוקא אלו התמימים בנפשם והישרים ברוחם מסרו עצמם תחילה על קדוש שמו יתברך, לכן אמר הכתוב שבעבור זה שלא חקרו ולא נתחכמו יותר מדי, לכן: "וַיְמַלֵּא אֹתוֹ... בְּחָכְמָה בִּתְבוּנָה וּבְדַעַת" והבן.

"וַיְמַלֵּא אֹתוֹ רוּחַ אֱלֹקִים בְּחָכְמָה בִּתְבוּנָה וּבְדַעַת" (לו לא)
"רוּחַ אֱלֹקִים בְּחָכְמָה בִּתְבוּנָה" אחז"ל: "הֵן יִרְאַת ה' הִיא חָכְמָה" (איוב כח) כלומר: שיראת שמים היא חכמת אלקים ודעת ד' ועל האדם לעולם לעסוק ביראת אלקים ע"י הקריאה והעיון בספרי מוסר המלהיבים ומעוררים לעבודת הקדש ונעתיק בזה קטע מספר 'הברית' (ח"ב מאמר יב 'דרך הקדש' פ"ו): "מוּסַר ה' בְּנִי אַל תִּמְאָס וְאַל תָּקֹץ בְּתוֹכַחְתּוֹ" (משלי ג). 'אל תאמר אדם גדול בתורה אני ואיני צריך ללמוד ספרי מוסר, אין זה כבודי ואין לי פנאי, אך קבע לך בכל יום ללמוד בספר מוסר אחד מספרי היראים והמוכיחים, כי כמו שהבשר צריך למלח כך אדם צריך למוסר בכל יום ו'כל הגדול מחברו יצרו גדול עליו', 'וְאַל תַּאֲמִין בְּעַצְמְךָ עַד יוֹם מוֹתְךָ' (אבות ב).
ואפילו אם כבר עמדת באיזה נסיון גדול עד מאד אל תאמר בלבבך שוב לא אחטא עוד, אלא דע נאמנה שאפילו באותו דבר עצמו יכול להיות שתחטא, כי אין יצר הרע של היום דומה לשל מחר ואין טבע של אדם היום דומה לטבע של מחר, שהרי דוד לא חטא באביגיל ועמד בנסיון ואחרי כן חטא בבת שבע, אף הוא עמד בנסיון גדול ולא שלט ידו בשאול שונאו ושלח יד באוריה אוהבו ויוחנן כהן גדול צדיק גדול היה ושמש בכהונה גדולה שמונים שנה ופעם השיג דבר נבואה בהיכל ה' כמובא ביוסיפון ולבסוף נעשה צדוקי, אשר על כן נאמר באיוב (טו): "הֵן בִּקְדשָׁיו לֹא יַאֲמִין" לכן "הַחֲזֵק בַּמּוּסָר אַל תֶּרֶף" (משלי ד). עסוק בתורה ובגמילות חסדים ושאר המצוות ו"אָז יִבָּקַע כַּשַּׁחַר אוֹרֶךָ" (ישעיה נח) "וְנָחֲךָ ה' תָּמִיד" בעולם הזה "וְהִשְׂבִּיעַ בְּצַחְצָחוֹת נַפְשֶׁךָ" בעולם הבא.

"וַיַּעַשׂ בְּצַלְאֵל אֶת הָאָרֹן עֲצֵי שִׁטִּים אַמָּתַיִם וָחֵצִי אָרְכּוֹ" (לז א)
האמות של הארון היה שבורות. כלומר: היו לחצאים ולא שלמים כמו שמצינו בשאר כלי המשכן וביארו בזה בספרים הק' שבשביל ללמוד את התורה צריך האדם לשבר את רצונותיו ומאווייו הגופניים ולשעבדם אך ורק לתורה. וכמו שדרשו רז"ל במסכת 'ברכות' ובמסכת 'שבת' (פג:) על הפסוק: "זֹאת הַתּוֹרָה אָדָם כִּי יָמוּת בְּאֹהֶל" 'אין התורה מתקיימת אלא במי שממית עצמו עליה' והיינו: שממית את רצונותיו הגשמיים לצורך למוד התורה.
והרבה מסופר על הצדיקים תלמידי החכמים שלא היו נותנים לבם לטיב וטעם מאכליהם. ומפורסם שהיה ה'חזון איש' אומר: שאינו מאמין שלרבנו ה'קצות החושן' היה טעם בפשטידת קוגל, שאם היה לו טעם בכך לא היה זוכה לחבר כזה ספר שמאיר לעולם כולו. ואף על החזו"א עצמו מסופר שלפעמים אחר שהיה גומר המאכל שהניחה הרבנית לפניו, היה שואל אם אכל כבר, שלא היה מרגיש מהאוכל כלל.
ובספר 'אלף כתב' מספר: עובדא שאירע פעם ש'המגיד מדובנא' נקלע לסעודת משתה והיו שם שני שלחנות עם המסובים, אצל השלחן האחד היו מסובים אנשי צורה תלמידי חכמים וצדיקים והיו עוסקים ומפלפלים בלמוד התורה ולא שמו לבם למאכלים שהיו על השלחן ואילו בשלחן השני ישבו בעלי בתים שהיו משקיעים ראשם ורובם בעניני המאכלים אשר הוגשו על השלחן לפניהם. פתח ה'מגיד מדובנא' ואמר במליצה: "איי! איי! לאיזה סעודה נקלעתי, הלא כולם כאן צדיקים גמורים, אלא שהללו עוסקים בש"ס ומניחים את השלחן ערוך בצד והללו עוסקים בשלחן ערוך ומניחים את הש"ס בצד".

"וַיַּעַשׂ אֶת שֶׁמֶן הַמִּשְׁחָה קֹדֶשׁ וְאֶת קְטֹרֶת הַסַּמִּים טָהוֹר" (לז כט)
יש להתבונן על מה ולמה שינה הכתוב בין "שֶׁמֶן הַמִּשְׁחָה" ל"קְטֹרֶת הַסַּמִּים", שאצל שמן המשחה נאמר הלשון "קֹדֶשׁ" ואילו אצל קטרת הסמים אמר הלשון "טָהוֹר"? הלא דבר הוא.
וביאר בזה רבינו הגר"ח קנייבסקי שליט"א בספרו 'טעמא דקרא' באופן זה: בשמן המשחה אין צורך לכתוב שהיה "טָהוֹר", שהרי הדבר פשוט וברור מאליו, שאילו יהיה טמא הלא יטמא את כל הכהנים וכל הכלים שמושחים אותם בו, אבל צריך לומר שהיה קדוש בקדושת הקדש שהרי מן השמן הזה מושחים אף את המלכים והיה מקום לומר שאין צריך שתהיה בו קדושה, לכך אמר הכתוב שיהא השמן "קֹדֶשׁ" וכמבואר במסכת 'כריתות' (ה:) שיש בו מעילה.
אבל בקטורת הוא להיפך, לא צריך להשמיענו שהיה קדוש, לפי שהדבר פשוט שהרי הוא מוקטר על גבי המזבח, אבל צריך להשמיענו שהיה "טָהוֹר" שהרי אין לקטורת תורת אוכל שיתפס בו טומאת אוכלין, אלא שחיבת הקדש היא שמכשרתו לקבל טומאה מדין מיוחד ולזה הוצרך הכתוב להשמיענו שיש לשומרו בטהרה מפני חיבת הקדש. ועיין עוד בספר 'משך חכמה' מש"כ בזה.

"וַיְצַפֵּהוּ זָהָב טָהוֹר מִבַּיִת וּמִחוּץ" (לז ב)
ציפוי זה הוא מצות עשה שנצטוינו ועל כך אנו מצפים, לולי היינו מצטוים לא היה ביכולתנו לצפות מדעתנו. גם דברי קדושה ומכשירי מצוה מוצאים אנו מצוה לנאותם, כגון מזוזה נאה, ספר תורה נאה, טלית נאה, לקיום מצות ציצית ואנו מקיימים בזה: "זֶה קֵלִי וְאַנְוֵהוּ" שאנו עושים דברי הקדש נאים למאד וכמו שאחז"ל במסכת 'בבא קמא' (ט:). אבל בחפצי העולם הזה אין לנו לשים לבנו לנאותם יותר מן הראוי להם וככל שנשקיע ביפוי צרכי העולם הזה כן יחסר לנו לעולם הבא.
בספר 'מאיר עיני ישראל' מביא את הספור דלהלן: הבית בו התגורר רבן ומאורן של ישראל ה'חפץ חיים' היה פשוט מאד, ארון הספרים היה ע"י קרשים המחוברים מצד לצד, הכסאות היו מעצים יבשים וללא משענת, הקירות לא היו צבועים בשום צבע שהוא אלא בסיד לבן שהיה חומר זול מאד.
פעם אחת הגיע אליו גביר וכשהתבונן סביבו, אמר: "רבי, אין זה מתאים קירות כאלו, צריך ניר מיוחד לקירות" שאלו החפץ חיים: "וכי עם דפי גמרא נרפד את הקירות חלילה". אמר הגביר: "חלילה לא לכך נתכונתי" אלא יש נירות מיוחדים הצבועים בצבעים יפים שהם נעשים במיוחד לצורך הדבקה על הקירות.
כן, ענה לעומתו ה'חפץ חיים' הלא נירות אלו עולים כסף - וכסף פירושו עבודה - ועבודה אומרת זמן שהולך - וזמן שהולך הולכים עמו דפי גמרא, יוצא איפוא בסופו של דבר שכונתך לרפד את הקירות בדפי גמרא שילכו לאבוד, זה לא כדאי בשום פנים ואופן. 


פרשת פקודי

"אלה פקודי המשכן, משכן העדות"  - גדול כבוד המקדש הראשון
אומר רבי שמשון רפאל הירש על פי ספורנו: התורה מסרה את סכום הזהב, הכסף והנחושת של המשכן, להראות מה מועט היה הסכום שהושקע במשכן לעומת האוצרות ששימשו למלאכת הבית הראשון והבית השני. עם זאת, לא הגיעו שני בתי המקדש למעלת המשכן הפשוט שהוקם כולו מהתנדבותו של העם, שכן רק במשכן העדות, זכו ישראל לגילוי שכינה, ורק המשכן זכה ולא נפל בידי עובדים. 
 
"אלה פקודי המשכן"  - בית מקדש ואוהל מועד
אומר רבי מרדכי הכהן: לא העושר וגודל הבניין מהווים סיבה להשראת שכינה בישראל. יש בניין גדול בחומר ובלבנים, בשיש, בכסף ובזהב, ורוחניות והשראת שכינה בו מועטה, ויש בניין קטן והוא "משכן העדות", גדולה בו הרוחניות ורבה בו ההשראה "וכבוד ה' מלא את המשכן". 
 
"אלה פקודי המשכן" - ביקורת ציבורית וגלויה
עם השלמתה של מלאכת בניית המשכן מוגש לנו דין וחשבון ארוך ומפורט, ובו מצוינים בקפדנות כל פרטי המבנה המורכב הזה. במובן מסוים נראה התיאור כחזרה מיותרת על דברים שנאמרו בפרשיות הקודמות. אבל אין הדבר כך. הרשימה הארוכה של כל החומרים ששימשו לבניית המשכן, המשתרעת על פני פרקים אחדים בתורה (לה-מ), משרתת מטרה חשובה מאוד. היא באה ללמדנו שהגשת דין וחשבון מוסמך, היא חובה המוטלת על כל מי שעיסוקו בכספי ציבור. מה היה ראוי לאמון יותר ממשה? מי יעז לחשוד בקיומם של "אי סדרים" בדרך ביצוע העבודה על ידי האומנים המצוינים והמסורים שעבדו עמו – האדריכל הראשי בצלאל בן אורי, והאומן המחונן אהליאב, אנשים "חכמי לב" שאלקים עצמו בחר בהם כדי לבצע את בניית המשכן? ואף על פי כן – "אלה פקודי המשכן, משכן העדות, אשר פקד משה". כך וכך זהב נתרם למבצע הבנייה, כך וכך כסף, כך וכך נחושת, כמויות מדויקות, ולצדן תיאור מדויק של השימוש בהן במהלך הבנייה. המוניטין ללא דופי של אדם האחראי לקרנות ציבור, והאמון הלא מסויג שהוא רוכש – לא די בהם. משה בא ללמד אותנו, שחייבת להיות בקרה ציבורית גלויה, שתשים לאל כל ניסיון השמצה האורבת תמיד לפתחם של העוסקים בצורכי ציבור (תורת היום). 
 
"ויעשו את בגדי הקודש אשר לאהרן, כאשר צוה ה' את משה"  - מעשי ידי הקב"ה
שמונה-עשרה פעמים – פעם אחר פעם, חוזרת התורה ואומרת: "כאשר צוה ה' את משה", ללמדנו שדברים שעשה בשר ודם לשם שמים, מחשיבה אותם התורה כמעשי ידיו של הקב"ה. 
 
"את ארן העדות" - נושא את נושאיו
רבי מרדכי הכהן היה אומר: "ארן העדות" – הארון עצמו הוא העדות. ארון הספרים של אדם מעיד על מהותו ועל טיבו. רצונך לתהות על קנקנו של אדם, לך אצל ארון הספרים שלו. איש איש ואישיותו בארונו, ובלבד שיהיה תלמודו בידו – שיהיו הספרים משומשים ממגע ידיים. 

"ויברך אתם משה" - ילדי השכינה
"אמר להם: יהי רצון שתשרה שכינה במעשה ידיכם" (רש"י). אמרו חז"ל (שבת לב, ב): "איזה הן מעשה ידיו של אדם? הווי אומר: בניו ובנותיו". ובירכם משה: "שתשרה שכינה במעשה ידיכם" – גדלו וחנכו את בניכם ובנותיכם לתורה ולמצוות, ותשרה עליכם שכינה, גדולה מהשכינה שהייתה במשכן. שאמרו חז"ל (מגילה טז, ב): "גדול תלמוד תורה, יותר מבניין בית המקדש". 

"כאשר צוה ה' את משה"  - לי – לשמי 
רבי אלחנן וסרמן היה אומר: צא וראה מה בין ראשונים לאחרונים. בימינו כשאדם מדבר על עצמו, אין איש מעלה על דעתו שאין לו שום פנייה אישית. ואילו בדורות ראשונים, כשאדם דיבר על עצמו, לא העלה איש על דעתו, שמדבר הוא לטובת עצמו. לכן דיבר משה בגוף שלישי – "כאשר צוה ה' את משה", כאילו לא בו הדברים אמורים, אלא במשה אחר הפועל בשליחות הקב"ה (על פי 'משולחן גבוה'). 
 
 
"אֵלֶּה פְקוּדֵי הַמִּשְׁכָּן" (לח כא)
במ"ר; 'אמר הקב"ה: "הכעסתם אותי ב"אֵלֶּה אֱלֹהֶיךָ" ('שמות' לב ד) ואני מתרצה לכם ב"אֵלֶּה פְקוּדֵי הַמִּשְׁכָּן"'. נראה ביאור הדבר, כי בחטא העגל, חשבו ישראל שאין בן תמותה יכול להשיג אלקותו ית"ש. ואין הם קשורים לקב"ה, אלא בזה שיעבדו את מעשה ידיו, כמו העגל שהיה מעשה נסים ומאליו יצא ואינו מעשה בידי אדם, שבעבודתו אליו דבקים הם בקב"ה. והאמת כי הקב"ה בעליונים ובתחתונים, ו"מִי כַּה' אֱלֹקֵינוּ הַמַּגְבִּיהִי לָשָׁבֶת הַמַּשְׁפִּילִי לִרְאוֹת בַּשָּׁמַיִם וּבָאָרֶץ" ('תהילים' קיג) ואין בני ישראל צריכים אמצעי כדי שתשרה שכינתו עליהם. ולרצונם שישרה שכינתו ייחד להם המשכן שצמצם מכבודו כביכול, להשרות שכינתו במשכן העדות ועי"ז יתקשרו אליו ית' בנקל, דניכר מקום השראת שכינתו ית'. ('טעם ודעת' לר' משה שטרנבוך שליט"א)

"וַיָּקֶם משֶׁה" (מ יח)
במדרש תנחומא מובא; שאף בצלאל ואהליאב לא יכלו להקים את המשכן, רק משה רבנו בנס הקים את המשכן, זהו שנאמר; "הוּקַם הַמִּשְׁכָּן" ('שמות' מ יז), שהוקם מעצמו. והקב"ה אמר למשה; עסוק בידיך ואתה מראה כמעמידו והוא עומד מאליו ואני כותב עליך שאתה הקמתו. והיינו שאף שנעשה בנס והוקם מאליו, מ"מ לא זכו לנס זה אלא ע"י השתדלות משה ומסירות נפשו, לכן קרויה המלאכה על שמו. וכן הוא כשאדם מוסר נפשו על קיום מצוה, או לאיזה תועלת לשם שמים, שאף שהקב"ה עוזר בדרך נס, מ"מ כיון שבהשתדלותו ומסירות נפשו הביא הנס, נחשב לו כאילו הוא עשה הדבר. ('טעם ודעת' לר' משה שטרנבוך שליט"א)

"לְעֵינֵי כָל בֵּית יִשְׂרָאֵל בְּכָל מַסְעֵיהֶם" (מ לח)
'בכל מקום שהיו נוסעים הענן שוכן, במקום אשר יחנו שם מקום חנייתן ואף הוא קרוי מסע' (רש"י).
נראה הביאור; שאין הפסק בעבודת ה' ואין המנוחה מטרה לכשעצמה, אלא הכנה היא לנסיעה. וכן ראוי לבן תורה לידע שאף בבין הזמנים אסור לו לבטל מזמנו. אלא ינוח כדי הצורך, רק להכשיר את הנסיעה הלאה. וזהו למוד לדורות שתלמידי חכמים אף בשעת מנוחה הם נוסעים ממדרגה למדרגה. וענן ה' יומם ואש לילה מצויים בבית ישראל לעולמים. ('טעם ודעת' לר' משה שטרנבוך שליט"א)

"אֵלֶּה פְקוּדֵי הַמִּשְׁכָּן מִשְׁכַּן הָעֵדֻת אֲשֶׁר פֻּקַּד עַל פִּי משֶׁה עֲבֹדַת הַלְוִיִּם בְּיַד אִיתָמָר בֶּן אַהֲרֹן הַכֹּהֵן" (לח כא)
"הַמִּשְׁכָּן מִשְׁכַּן" שני פעמים. רמז למקדש שנתמשכן בשני חורבנין על עונותיהם של ישראל. "מִשְׁכַּן הָעֵדֻת", עדות לישראל שויתר להם הקב"ה על מעשה העגל, שהרי השרה שכינתו ביניהם' (רש"י)
לכאורה יש כאן דבר והפוכו; בתחילה כתב רש"י; כי שני בתי מקדש חרבו בגלל עונותיהם של ישראל. ואילו בהמשך מובא ברש"י; כי הקב"ה ויתר על עון העגל וציוה להקים את המשכן ואף השרה שכינתו ביניהם? מכאן אנו למדים כי הכל תלוי בעם ישראל; וכאשר הם מקיימים את המצוות, השכינה שורה ביניהם ואילו כאשר ח"ו חוטאים, השכינה מסתלקת מעליהם. ובזמן שביהמ"ק קיים ועם ישראל חטאו, היו ראויים 'שונאיהם של ישראל' כליה, אך הקב"ה ריחם עליהם וכילה את חמתו בעצים ובאבנים וזו הכונה שהבית 'נתמשכן בעונותיהם'. ('דברי מרדכי')

"אֵלֶּה פְקוּדֵי הַמִּשְׁכָּן מִשְׁכַּן הָעֵדֻת" (לח כא)
כמה מן הפרשנים עומדים על הכינוי; "מִשְׁכַּן הָעֵדֻת" שנתייחד למשכן שעשו בנ"י במדבר;
לדעת רש"י; מעשה המשכן בא לכפר על חטא העגל. "מִשְׁכַּן הָעֵדֻת" עדות לישראל, שויתר להם הקב"ה על מעשה העגל, שהרי השרה שכינתו ביניהם.
לרמב"ן; "הַמִּשְׁכָּן מִשְׁכַּן הָעֵדֻת"; בעבור כי יריעות שש משזר הן שיקראו "מִשְׁכַּן" במצוה (בפרשת 'תרומה') ובמעשה (בפרשת 'ויקהל'). אבל "מִשְׁכַּן הָעֵדֻת" כולל הבית בכללו, שהוא המשכן הנעשה ללוחות העדות.
רעיון זה מרחיב ר' מאיר שמחה מדוינסק בספרו 'משך חכמה'; בפרשת 'תרומה' נאמר; "וְאֶל הָאָרֹן תִּתֵּן אֶת הָעֵדֻת אֲשֶׁר אֶתֵּן אֵלֶיךָ" ('שמות' כה כא). וכבר הדגישו חז"ל, שקדושת המשכן היתה קיימת רק בשעה שהארון היה בתוכו. יוצא מכאן שכל עקרו של השם "מִשְׁכַּן", המורה על השראת השכינה, היה בגלל הארון והלוחות שבתוכו. משום כך נקרא המשכן בפרשתנו; "מִשְׁכַּן הָעֵדֻת".
ר' מאיר לייבוש (המלבי"ם) כותב בענין זה; המשכן עצמו היה עד נאמן, שבמלאכת המשכן וכליו היה חשבון מדוקדק ולא היה כל דופי ושמוש לרעה בכספי התרומות למשכן. שאילו חלילה, היה שמץ ואבק גניבה במלאכה קדושה זו, לא היתה באה השראת השכינה במקום זה ולא היה נעשה למשכן ה', שהרי כבר נאמר; "כִּי אֲנִי ה' שׂנֵא גָזֵל בְּעוֹלָה" ('ישעיה' סא ח).

ספר שמות - ספר הגאולה
ספר 'שמות' מכונה בפי 'הרמב"ן' 'ספר הגאולה', שבו מגולל באריכות קורות גאולת ישראל ממצרים. לדברי חכמי המסורה, כולל הספר 1209 פסוקים, הערוכים באחד עשר פרשיות. בשנים פשוטות נקראות בדרך כלל, שתי הפרשיות המסיימות את 'ספר שמות' ('ויקהל' 'פקודי') באותה שבת. וקריאתן חלה בין פורים לפסח, מועדים שבהם עשה ה' נסים לאבותינו. ואכן יאה לסיים קריאת 'ספר הגאולה' של עם ישראל בסמיכות ל'חג הגאולה'. וכבר מובטחים אנו מפי חז"ל כי ב'ניסן נגאלו ישראל ממצרים ובניסן עתידין להיגאל'. (פרפראות לתורה)

 
פרשת ויקרא  

"ויקרא אל משה" (א - א)
מה טעם מתחילים ללמוד חומש עם תינוקות של בית רבן החל מפרשת ויקרא? משום שבפרשה זו מדובר על קרבנות שהם "טהורים", והרי תינוקות של בית רבן גם הם טהורים מכל חטא ועוון – יבואו איפוא טהורים ויעסקו בפרשת "טהורים". (ילקוט).
כדי לחנך את הילדים לתורה ולמצוות מן הצורך שיהיה האדם מוכן להקריב קרבנות ולמסור את נפשו. עליו לשלם שכר לימוד, אף אם אנוס הוא לחסוך פת לחם מפיו. אין לדאוג דאגה יתירה בנוגע ל"תכלית", כי אם להקדיש את שנות נעוריו של הילד ללימוד התורה. לפיכך מתחילים ללמוד עם הילד בפרשת קורבנות, לרמז בזה להורים, כי יהיו נכונים להקריב כל קרבן אם יש נפשם לחנך את ילדם לתורה. (אבני אזל)
אמר הגאון רבי מאיר שפירא ז"ל, רבה של לובלין: לפיכך אמרו חכמינו: "הזהרו מבני עניים שמהם תצא תורה" – לפי שהוריהם של הללו מוסרים את נפשם כדי לחנכם לתורה, שהם משלמים שכר לימוד מתוך צער וחוסכים מפיהם ומגופם ובלבד שילמד בנם תורה. כח מסירת הנפש של ההורים הוא איתן ויציב ובניהם נשארים תמיד בני תורה – "שמהם תצא תורה"…
לפיכך נכתבה ב"ויקרא" אלף זעירא", כדי לרמז בזה להורים, כי כשם שהאלף היא האות הראשונה באלף-בית כך יש להתחיל עם הפעוטות בלימוד פרשת ויקרא. (כלי יקר)

"אדם כי יקריב מכם קרבן לה"' (א - ב)
מה שהאדם מקריב מגופו – שיש לו הכנעה ולב נשבר – הוא הוא הקרבן האמיתי. אם הקרבן אינו מלווה בתשובה ובהכנעה, אין השם יתברך חפץ בו ("אין חפץ בכסילים"). "אדם כי יקריב מ כ ם " – אם המקריב הוא מ מ נ ו, מן ה"אני" שלו - אזי הרי זה "קרבן לה"'. (ספורני)
הרמב"ן אומר כי עניינו של קרבן הוא, שכאשר יראה אדם כיצד זורקים את דם הבהמה ושורפים את אבריה, יחשוב בליבו כי מן הדין ראוי היה הוא עצמו שייעשה לו כך בגלל חטאיו, אך חסד הוא מאת ה' יתברך שהוא מקבל את הבהמה בתור כפרה תחתיו. זהו שאמר הכתוב: "אדם כי יקריב מכם" – לאמיתו של דבר ראוי היה הקרבן להיות "מכם" – מן האדם גופו, אלא "קרבן לה' מן הבהמה" – חסד שעושה ה' יתברך עם האדם 
ואיננו דורש זאת ממנו, אלא שיקריב בהמה תחתיו. (אלשיך

"אם עולה קרבנו" (א – ג)
מחשבתו של אדם קודמת תמיד לכל מעשה – "סוף מעשה במחשבה תחילה", ומכיון שקרבן העולה בא לכפר על המחשבה הרעה נאמר הוא בתורה תחילה לפני שאר הקרבנות. (רבנו בחיי)

"אל פתח אהל מועד יקריב אתו לרצונו לפני ה"' (א – ג)
אפילו זה שהיה הכרח לכפות עליו את הבאת הקרבן נגד רצונו, היה זה בכדי שיביא את הקרבן עד לפתח אוהל מועד; שכן בהיותו שרוי בביתו, שקוע בגשמיות ותאוות הגוף, לא היתה נפשו חושקת להביא קרבן; אולם משהיה מגיע לפתח אוהל מועד ורואה את בית המקדש, את הכהנים העוסקים בעבודת הקודש, והיה מרגיש וחש בקדושה העליונה האופפת את כל הסביבה – מיד היה מתעורר בו רצון אמיתי להביא את הקרבן. כאן היה מתגלה לעיניו כל מעוט ערכו ואפסותו והיה בא לידי ענווה ושברון לב, עד שהיה נותן את הקרבן במלוא הרצון והמסירות. "אל פתח אוהל מועד" – אפשר שהיו כופין אותו ש"יקריב אותו"; אולם כאן היה זה הופך "לרצונו", כאשר אך הגיע "לפני ה"'. (שיר מעון מנכד החת"ס ז"ל)

"ריח ניחוח לה"' (א-ט)
הריח מורגש עוד מרחוק, ולפיכך כל דבר שמבחינים בו ומריחים אותו עוד בטרם ניגשים אליו קרוי "ריח".
על הקרבן להיות בבחינת מבשר טוב, שעל ידו אפשר להרגיש מעתה במעשים הטובים שיעשה בעל הקרבן מהיום ואילך; שהרי זהו עיקרו של הקרבן – התשובה מביאה לידי שיפור במעשים שלהבא. בלעדי זה הרי אמר ה' יתברך: "למה לי רוב זבחיכם" (ישעיהו א'). הרגשה מוקדמת זו של המעשים הטובים להבא היא היא ה"ריח ניחוח לה"' (חידושי הרי"ם)

"והסיר את מראתו בנצתה והשליך" (א-טז)
רש"י: בשביל שניזון מן הגזל. 
אמרה תורה דבר זה אצל קרבנו של העני ללמדנו, שאפילו העני אל יורה היתר לעצמו לשלוח ידו אל ממון חברו. (אלשיך)

ונפש כי תקריב קרבן מנחה לה"' (ב – א)
רש"י: מי דרכו להתנדב מנחה – עני אמר הקב"ה מעלה אני עליו כאילו הקריב נפשו.
לכאורה קשה להבין, למה לא נאמר "נפש" מטעם זה גם אצל קרבן עוף? הרי ברור הדבר כי עשרון סולת, שמן ולבונה, הדרושים למנחה, מחירם עולה בהרבה על מחירו של תור בן יונה, ואם כן הרי זה שמקריב קרבן עוף הנהו יותר עני מזה שמקריב מנחה? על כך משיב החתם סופר ז"ל: מי שמקריב מנחה מוכיח בזה שאין לו אפילו מספר פרוטות הדרוש לקניית תור בן יונה, והריהו נוטל איפה מעט סולת ומעט שמן ממה שאסף בלקט, שכחה ופאה, ומביא זאת לקרבן; יוצא אם כן שהוא חוסך ממש מפיו את פת לחמו כדי להביא קרבן לה' ולפיכך הריהו "כאילו הקריב נפשו". (תורת משה)

"כי כל שאר וכל דבש לא תקטירו... קרבן ראשית תקריבו אתם לה' ואל המזבח לא יעלו (ב-יא)
בזה מסתבר היטב הפסוק: "כענבים במדבר מצאתי ישראל כבכורה בראשיתה ראיתי אבותיכם" (הושע ט-י). ה' יתברך אומר: "בעת שלקחתי לי את ישראל לעם ציפיתי שיהיו כענבים הללו, שאף על פי שהם עצמם אינם ראויים להעלות על המזבח (כל פרי מתוק הוא בכלל "כל דבש לא תקריבו"), בכל זאת מנסכים על המזבח את היין היוצא מהם; כך ציפיתי שבניהם יהיו יותר טובים ויותר קרובים אלי מהם, והנה לבסוף נעשו כבכורה של תאנה, שאת עצמה אפשר להביא בתור ביכורים ("קרבן ראשית תקריבו") ואילו הדבש היוצא ממנה אינו ראוי אפילו לביכורים (דבש אין מביאים בתור ביכורים) – כלומר, שהבנים הינם יותר גרועים ויותר מרוחקים ממני מן האבות. (משך חכמה)
"שאור" מרמז על יצר הרע ("מי מעכב? שאור שבעיסה") ו"דבש" מרמז על תאוות. את הדברים הללו אי אפשר להקריב לפני ה' יתברך אלא רק בתור "קרבן ראשית" – בהתחלה, כאשר אדם מישראל מבקש להרגיל עצמו בעבודת הבורא, יכול הוא להשתמש גם במקצת פניה עצמית ושאר כוונות, כדרך שאמרו חכמינו: "לעולם יעסוק אדם בתורה ובמצוות אפילו שלא לשמה, שמתוך שלא לשמה יבוא לשמה". (כלי יקר)

את אשר יאהב – יוכיח 
"ויקרא אל משה" 
"לכל דיברות ולכל אמירות ולכל ציוויים קדמה קריאה – לשון חיבה" (רש"י). רמזה תורה למוכיחים בשער, המדברים אל ישראל, אומרים לישראל, ומצווים את ישראל – שמוטלת עליהם חובה להקדים דברי חיבה לדברי לקחם, שלא יהיו "נביאי זעם" ואל ידברו לישראל, בין ציבור ובין יחיד, בפנים זועפות ובקוצר רוח. 
 
למען אהרן
"ויקרא אל משה" 
אומר רבי מרדכי הכהן: היה משה ירא שקריאת ה' דווקא לו, בפתיחת ספר "תורת כהנים", עלולה לגרום צער לאהרן ששמו לא נזכר כלל בכל פרשת "ויקרא" – אפילו פעם אחת. כדי להפיס את דעתו של אהרן כתב: ויקר אל משה" – לשון "מקרה" – רק במקרה הוא שה' קרא לו ולא לאהרן. אבל הקב"ה ציווהו לכתוב "ויקרא". התחכם משה וכתב: ":ויקרא" באל"ף זעירא, לומר, רק מקרה הוא שנקראתי אני בפרשתו של אהרן אחי. 
 
כעומד על הגג
"ויקרא אל משה" 
אומר רבי שמחה בונים מפשיסחה: אדם העומד על גג גבוה, יודע שהוא עצמו אינו גבוה ורק הגג מגביה אותו. ברוב ענוונותו חשב משה רבנו כי ההשגות האלוקיות אשר להן זכה, הן גג גבוה שהוא עומד עליו, אבל הוא עצמו אינו גבוה כל עיקר. לכן לא הרהיב עוז להיכנס אל הקודש פנימה, ועמד יחד עם כלל ישראל בפתח אוהל מועד, עד שנקרא על ידי הקב"ה: "ויקרא אל משה וידבר אליו ה' מאהל מועד".ץ 
 
טהורים בטהורים
"ויקרא אל משה" 
אמרו חז"ל (ויקרא רבה ז): "מפני מה מתחילים לתינוקות (ללמד תורה את ילדי ישראל) ב'תורת כהנים' (חומש 'ויקרא'), ואין מתחילין ב'בראשית'? אמר הקב"ה: הואיל והתינוקות טהורים והקורבנות טהורים – יבואו טהורים ויתעסקו בטהורים". אומר רבי דוד צבי הופמן: בעוד רוב העמים השואבים גם הם את הכרתם הדתית מן התנ"ך, בחרו להתחיל את לימוד המקרא בספר "בראשית" מתוך חמישה חומשי תורה, העדיף עם ישראל להתחיל את לימוד התורה לילדי ישראל בחומש "ויקרא" – "יבואו טהורים ויתעסקו בטהורים". על אף חשיבות הידיעות על בריאת העולם שבספר "בראשית", החשיבו חכמי ישראל יותר את הלימוד ואת החינוך למצוות מעשיות. בעיני היהודי היה תמיד חשוב יותר לדעת מה מחויב האדם לעשות ולקיים ומה לא לעשות, מאשר להתוודע אל חקר התהוות התבל ותולדות האנושות. חומש "ויקרא" רובו מצוות מעשיות ומעט מאוד סיפורי קורות, ומתוך תרי"ג (613) המצוות של התורה, נכללו בו רמ"ז (247), ויאה הפסוק (כז, לד): "אלה המצות אשר צוה ה' את משה אל בני ישראל בהר סיני", לסיים בו את ספר "ויקרא". 
  
פני המנהיג כפני הדור 
"אם הכהן המשיח יחטא לאשמת העם" 
רבי שמעון סופר היה אומר: כך קיבלנו מרבותינו (ערכין יז, א): רבי יהודה הנשיא אומר: "דור לפי פרנס". אם ראית דור שמנהיגיו גדולים וצדיקים – זכות הדור היא, אם ראית דור שראשיו דלים וריקים – אשמת הדור היא. לכן, "אם הכהן המשיח יחטא", סימן הוא ש"לאשמת העם" – העם אינו ראוי למנהיג טוב יותר. 
 
מרד כלפי מעלה
"נפש כי תחטא ומעלה מעל בה' וכחש בעמיתו בפקדון" 
אומר רבי שמשון רפאל הירש: "וכחש בעמיתו בפקדון...או בגזל או עשק את עמיתו או מצא אבדה וכחש בה ונשבע על שקר" – חטאים אלה הם "ומעלה מעל בה'" – חטאים שבין אדם לחברו, מעילה הם ומרד כלפי מעלה

"אָדָם כִּי יַקְרִיב מִכֶּם קָרְבָּן לַה'" ('ויקרא' א ב)
לרבנו יוסף חיים מבגדד זצ"ל משל נאה ביחס שבין הכונה למעשה; משל לאדם שנשא אשה ואמר: "אוהב אני תרנגולת ממולאת בשר טחון ואורז". בישלה לו. טעם ואמר: "חסרים תבלינים. אני אוהב שיהיה גם תבלינים באוכל כי בלי זה הטעם תפל". חשבה האשה לעצמה; אם הוא אוהב תבלינים אמלא לו תרנגולת בתבלינים... אמרה ועשתה. למחרת בא לאכול וניחוח התבלינים היכה באפו, אך כשטעם התעותו פניו, הוא לא היה יכול לאכול מפני גודש התבלינים ואף בשר התרנגולת התקלקל מעודף התבלינים. שאל אותה: "מה עשית"? אמרה לו: "הרי אתה במו פיך אמרת שאוהב אתה תבלינים ולכן מלאתי בם את התבשיל". ענה לה בעלה: "התבשיל ערב כשהוא ממולא בבשר ואורז והתבלין מטעימם, אבל כשלעצמו אינו בר אכילה". והנמשל; מעשה בלא הכנה ראויה ובלא כונת הלב כמוהו כתבשיל תפל בלא תבלינים. אבל הכונה לבד בלי המעשה הריהי כתבלין בלא מאכל... 
מעשה ברב בעיר גדולה שהיה עשיר גדול, כל השנה טרח בתקנת בני העיר; פסק הלכות, מסר שיעורי תורה, השמיע דרשות, תיווך במריבות ועסק בשלום בית. אף תמך בכספו בעניים והלוה לנזקקים אהבת נפש אהבוהו. בפורים שלחו אליו כל בני העיר משלוחי מנות כדי להביע הוקרתם, היה שם קמצן אחד שמפני הבושה שלח גם הוא שקלים אחדים ביד משרתו. לפנות ערב הגיעו כל נכבדי העיר לסעודה בבית הרב, כראות הרב את הקמצן הושיט לו את השקלים ששלח. נרתע הכילי. ואמר לו הרב: "קח, הלוא שלך הם, איני חפץ במתנתך". נפגע הכילי וטען: "לו היה מחזיר לכל בני העיר את מתנתם ניחא שהרי כתוב; "וְשׂוֹנֵא מַתָּנֹת יִחְיֶה" ('משלי' טו כז). אבל את מתנתם לקח ואת שלי החזיר"?! ענהו הרב: "הלא תבין. לעולם חשים כל בני העיר אהבה וחיבה לרבם והיו חפצים לעטרו בזהובים בכל ימות השנה. אלא מאי, טרודים הם על המחיה ועל הכלכלה ואינם פנוים להביע ולהוכיח את חיבתם ובהגיע ימי הפורים פנוים הם ממלאכה שמחים בחדוה ונזכרים ברב ושולחים את מנחתם ואיני מקבלה ברצון כי מוכיח ה היא על רגשותיהם אבל אתה, במחילה, קמצן מטבעך וכל השנה חי אתה לעצמך ובהגיע ימי הפורים בוש אתה להיות יוצא דופן ושולח כמה שקלים. אם כן אין במתנתך יותר משקלים אלו והאמן לי, איני זקוק להם". והנמשל מובן; אין לקדוש ברוך הוא חפץ בקרבן כשלעצמו, אם האדם מביאו כדי לבטא את רגשותיו וכביטוי לחפצו להקתרב ולהתקשר לבוראו כי אז לריח ניחוח הוא ולרצון, אבל אם האדם חי מנותק מבוראו וחושב לצאת ידי חובתו בקרבנו אין להקב"ה חפץ בשניהם... ונזכור; שבזמן שהתפילה הרי היא כקרבן. (הרב שלום מאיר וולך שליט"א)
אומר על כך הצדיק רבי אברהם יהושע השל מאפטא זצ"ל; כשמקוים באדם; "אָדָם כִּי יַקְרִיב מִכֶּם", כשנכון האדם להקריב למען ה' יתברך מעצמו ומבשרו ובמסירות נפש הרי זה בבחינת; "קָרְבָּן לַה'". אך; "וּמִן הַצֹּאן", המסתפק בתרומות כספיות בלבד ואינו מוכן תרום את נפשו לכבוד ה' נאמר עליו בתורה; "תַּקְרִיבוּ אֶת קָרְבַּנְכֶם", זהו הקרבן שלכם שערכו מועט ואינו קרבן לה'.

"אָדָם כִּי יַקְרִיב מִכֶּם קָרְבָּן לַה'" ('ויקרא' א ב)
שאל רבנו האלשיך הקדוש זצ"ל: "מדוע פתח הכתוב בלשון יחיד; "אָדָם כִּי יַקְרִיב מִכֶּם קָרְבָּן לַה'". וסיים בלשון רבים; "תַּקְרִיבוּ אֶת קָרְבַּנְכֶם". ותירץ; שאם אדם מישראל חוטא הוא עונו ישא אבל אין לנקות את החברה מאשמה. כי אם היתה אוירה של יראת שמים ויראת חטא, אם היתה אוירה של קדושת שבת ומורא חילולה היתה האוירה מחלחלת ומשפיעה עד שלא היה יהודי החוטא אף בשוגג. לפיכך; אף שאין לנקות את החוטא מאשמה היתה החברה כולה צריכה להביא אף היא קרבן לחטאתה, אלא שהבורא יתברך חס עלינו וכלל את החברה בקרבנו של החוטא; "תַּקְרִיבוּ אֶת קָרְבַּנְכֶם".

"כִּי כָל שְׂאֹר וְכָל דְּבַשׁ לֹא תַקְטִירוּ מִמֶּנּוּ אִשֶּׁה לַה'" ('ויקרא' ב יא)
בעל ספר ה'חינוך' זצ"ל שם לו כאחת ממטרותיו לכתוב את טעמי המצות ולקחיהם וכתב; שהשאור והחמץ מקורם הוא בבצק שהניחוהו לתפוח על שמריו, הרי שהחמץ הוא רמז לעצלות ולחוסר מעש וביקשה התורה לרמוז; כי אי אפשר להתעלות בעבודת ה' מתוך עצלות ורפיון. וכן אמרו חז"ל; 'הוי עז כנמר וקל כנשר ורץ כצבי וגבור כארי לעשות רצון אביך שבשמים' ('אבות' ה כ). וכן הוזהרנו שלא לערב דבש במנחה שכן הדבש מורה על מתיקות ומגדנים. וצריך האדם לדעת שאם ירדוף אחר מעדנים ומותרות הם יסיטוהו מהעמל להשגים רוחנים וכמו שאמרו; 'כך דרכה של תורה פת במלח תאכל' ('אבות' ו ד). ותדע מהו העיקר ומהו הטפל, שהרוחניות עיקר והגשמיות טפלה לו. 
רבנו בחיי זצ"ל כתב; שהשאור והדבש רומזים לשני היצרים המחטיאים את האדם ומוציאים אותו מעולמו. הגאוה נמשלה לחמץ המתפיח את העיסה יותר מטבעה ועל כן כינו חכמנו ז"ל את היצר הרע; 'שאור שבעיסה' ('ברכות' יז.) ואסרוהו בפסח זמן היציאה ממצרים ותועבותיה ששרשן בגאוה; "מִי ה' אֲשֶׁר אֶשְׁמַע בְּקֹלוֹ" ('שמות' ה ב). "לִי יְאֹרִי וַאֲנִי עֲשִׂיתִנִי" ('יחזקאל' כט ג). ואכן; דבש בגימטריא; אשה המסמלת בספר משלי את הפיתוי והמדוחים. ולכך כיון אדם הראשון בהתנצלותו; "הָאִשָּׁה אֲשֶׁר נָתַתָּה עִמָּדִי הִוא נָתְנָה לִּי מִן הָעֵץ וָאֹכֵל" ('בראשית' ג יב). היינו; כח ההתפתות הטבוע בי הוא שהדיחני. ובבוא האדם להקריב קרבן ולהתקרב לבוראו עליו להתנתק משני מדוחים אלו.
הגה"צ רבי יהודה צדקה זצ"ל היה מזהיר את תלמידיו להתרחק ממידת הכעס. וכך נהג לומר: "אדם הכועס עושה את נפשו טרפה כמ"ש; "טֹרֵף נַפְשׁוֹ בְּאַפּוֹ" ('איוב' יח ד). אף תלמידיו העידו בו שהאריך אפו כל ימיו ומעולם לא ראו אותו בא לכלל כעס זולת כשהיה נוגע לכבוד שמים. אם קרה בנוכחותו שמישהו דיבר סרה בתלמיד חכם לא היה כובש את כעסו ומיד הרים את קולו וגער בנזיפה לשתקו. והיה רגיל לפרש פירוש מקורי משלו בנוגע למידת הכעס בדברי הכתוב; "כִּי כָל שְׂאֹר וְכָל דְּבַשׁ לֹא תַקְטִירוּ". ה"שְׂאֹר" רומז על פנים זועפות וחמוצות. ה'דבש' רומז על מתיקות וערבות. ובכן כל מי ששאיפתו להיות אדם שלם חייב לדעת אימתי לאחוז במידה זו של 'שאור' ולהזעיף פנים, דהיינו; כשנתקל בעוברי עברה וכיוצ"ב. ואימתי להראות פנים שוחקות ומתק שפתים כשעושים רצונו ית"ש. א"כ מי שהוא בבחינת; "כָל שְׂאֹר" שכולו חמיצות ומזעיף פנים אף לשומרי תורה ומצות או שהוא בבחינת; "כָל דְּבַשׁ", כולו מתיקות לכולם גם לעוזבי תורה ח"ו, עליו הכתוב אומר: "לֹא תַקְטִירוּ מִמֶּנּוּ אִשֶּׁה לַה'" ('וזאת ליהודה').

"אִם הַכֹּהֵן הַמָּשִׁיחַ יֶחֱטָא לְאַשְׁמַת הָעָם" ('ויקרא' ד ג)
רבנו אברהם אבן עזרא זצ"ל פירש; כיצד קורה הדבר שהכהן הגדול המרומם והנעלה חוטא? אין זאת כי אם באשמת העם, כי כשלעצמו; הכהן הוא נושא התורה והוא עצמו נשמר וקדוש לה' אלא שהשתרשה בעם אוירת חטא וחלחלה לרבדים הגבוהים והשפיעה אף על המרומם בעם. 
כיוצא בכך פירש רבנו עובדיה ספורנו זצ"ל; כלומר; שלא תקרה לו שגגת חטאת זולתי ממוקשי העם, כאמרם; 'המתפלל וטעה סימן רע לו ואם שליח ציבור הוא, סימן רע לשולחיו' ('ברכות' ה ה). זהו שאמרו על הפסוק; "דּוֹר דֹּרְשָׁו" ('תהלים' כד ו) שהפרנס לפי הדור ואמרו; שהעידו מן השמים שהיו גדולי עולם שהיו ראוים שתשרה עליהם שכינה כמשה רבנו ע"ה אלא שלא היה דורם ראוי לכך והדור הגביל את התעלותם.
המשיל זאת המגיד מדובנא זצ"ל; רועה צאן שכח את תרמילו וכשהציק לו הרעב נטש את צאנו והשביע נפשו בסעודה דשנה במסעדה וכשחזר למרעה לא מצא את צאנו. שאל מאנשי המקום עליהם והם סיפרו לו שצאנו פרצו את הגדר ונכנסו לגנו מרהיב העין של השר ורמסו שם שושנים וקלקלו את הגן וכשנודע הדבר לשר ציוה לכולאם אצלו. עמד הרועה תוהה ואובד עצות עד שנגש אליו אחד מזקני העיר ואמר לו כי ידוע לו שלפני מספר שנים קרה מקרה מעין זה ואותו הרועה שחכם היה קנה עוגה מפוארת והגישה דורון לפני השר וכשהתנצל על המקרה שחרר השר את צאנו. כאשר שמע זאת הרועה מצא הרעיון חן בעיניו ואף הוא עשה כמעשה קודמו וקנה עוגה מפוארת לשר, אך לרוע מזלו לא מצא את השר במקומו ונודע לו כי השר יצא לעיר אחרת. לא איבד הרועה את עשתונותיו והניח את העוגה על שולחן השר, פרץ את דיר הצאן ולקח את צאנו. כשחזר השר למקומו קרא לו ושאלו: "מדוע לקחת את הצאן"? השיבו הרועה: "עשיתי כמעשה קודמי... אמר לו השר: "שוטה שבעולם. וכי חסר לי כסף שאני צריך עוגה?! אלא אותו רועה שהתרפס בפני וקיבלתי את התנצלותו והעוגה באה רק כאות על כניעתו לפני, אך אתה לא עשית כן וראוי להענישך. והנמשל; אין הקדוש ברוך הוא חפץ בגוף הקרבן אלא בחרטת הלב של המקריב והכנעת לבו כמעשה הרועה הראשון דוקא.

"וַיִּקְרָא אֶל משֶׁה וַיְדַבֵּר ה' אֵלָיו מֵאֹהֶל מוֹעֵד" ('ויקרא' א א)
בספר 'שיח צדיקים' הובא פירושו של רבי ברוך מגארליץ זצ"ל; אמרו חז"ל; 'כל תלמיד חכם שאין בו דעת נבלה טובה הימנו' ('ויק"ר' א טו). פירוש; כונת חז"ל כאן לאותם 'רבנים' הנותנים הכשרים על בשר וכדומה בעד בצע כסף ואינם מפקחים ברצינות כפי הנדרש. יוצא שהם מכשילים את הרבים רח"ל באכילת נבלות וטרפות. והם אותם רבנים גרועים יותר מן הנבלה כי נבלה יכולה להכשיל את האדם האוכלה רק במקום שהיא נמצאת אבל הרבנים הנ"ל מכשילים את הרבים גם מרחוק ולא רק במקום מסוים, על זה אמרו חז"ל; 'תלמיד חכם שאין בו דעת' לעשות כדת וכדין תורה בתתו השגחה על כשרות הבשר, 'נבלה טובה הימנו'.

פרשת צו

"צו את אהרן ואת בניו לאמר"
בפרשה הקודמת כתוב: "וערכו בני אהרן", "וזרקו בני אהרן", "ונתנו בני אהרן", ואילו כאן, כאשר מגיעים לאהרן עצמו, לשון הכתוב הוא ציווי. אמר משה לפני הקב"ה: הבור שנואה ומימיה חביבים? חלקת כבוד לעצים בשביל בניהם, שנאמר: 'כלהעצים כשרים למערכה חוץ משל זית ושל גפן', ולאהרן אין אתה חולק כבוד בשביל בניו? השיב לו הקב"ה: חייך, שבשבילך אני מקרבו, ולא עוד, אלא שאני עושה אותו עיקר ובניו טפלים. (עפ"י ויקרא רבה ז,  א). הרשב"ם מסביר את ההבדל בין הסיגנון בכך, שבפרשת "ויקרא", כל הנאמר בעניין הקורבנות נאמר לבני ישראל, שעליהם לדעת את הדברים. הקב"ה לא רצה לצוות את העם בכללו על הקורבנות, שלא יאמרו שה' זקוק כאילו לחלב מראים ולדם פרים. לפיכך, רק "דיבר אליהם", שמי מהם שיביא קורבן, שיעשה כך וכך. ואילו אצלנו, הדינים נאמרו כלפי הכוהנים עצמם. משרתי בית ה'. אליהם דיברה התורה בלשון "צו את אהרן ואת בניו". ובעניין הציווי, בהסתמך על רש"י האומר כי "אין צו אלא לשון זירוז מיד ולדורות", אומר רבי יהודה לייב אלטר מגור, כי הצו "לדורות" מכוון לגלויות של הזמן הזה. ומסביר, ששונאי ישראל מקפחים את פרנסתם של ישראל ומכלים את פרוטותיהם מהכיס. בימים כאלה, שוקעים יהודים בייאוש של "חסרון כיס", אמונתם מתרופפת והם מתרשלים בקיום מצוות. לכן חייבים הכוהנים – מנהיגי העדה – זירוז, לעודד את רוח העם, לחזק את כוחות הנפש שלו לעמוד בנסיון, שהרי אחד מסימני חבלי המשיח הוא "חסרון כיס", שאמרו חכמים (סנהדרין לח, א): "אין בן דוד בא עד שתכלה פרוטה מן הכיס" (מתוך: "תורת עם", הרב מנחם הכהן).
 
"זאת תורת העלה היא העלה על מוקדה"
אמרו חכמים: "כל המתגאה אינו נידון אלא באש, שנאמר: 'זאת תורת העולה – היא העולה על מוקדה" (ויקרא רבה ז, ו). ועוד אמרו חכמים: "תלמיד חכם צריך שיהא בו אחד משמונה בשמינית" (סוטה, ה,א) ומפרש רש"י: "צריך שיהיה בו מעט גאווה, שלא יהיו קלי הראש מסתוללים בו, ויהיו דבריו מתקבלים עליהם בעל כורחם". וקבעו חכמים: "במקום שאין מכירים אותו, מותר לו לאדם להודיע על עצמו ולומר: 'אני תלמיד חכם צורבא-דרבנן, והקדימו את דיני לשל האחרים, בשביל כבוד תורתי". רמז לכך: "זאת תורת העולה" – במה יתגאה תלמיד חכם? ב"זאת התורה". (שם). והרבי מקוצ'ק אמר: חז"ל התירו לתלמיד חכם, שתהיה לו שמינית שבשמינית של גאווה, הצרה היא, שהרבה תלמידי חכמים אינם יודעים חשבון. ועל אלה שמגזימים בניפוח עצמי נאמר בויקרא רבה (צו): "אין עולה באה לכפר אלא על גסי הרוח". לפיכך נאמר בהם: "צו את אהרן ואת בניו", ללמדנו, שבעיקר צריכים להיזהר בזה אנשים גדולים וחשובים, הם ובניהם. (עפ"י ה"כתב סופר").
 
"ולבש הכהן מדו בד ומכנסי בד ילבש על בשרו"
"כהן גדול שלבש בגדי כהן הדיוט – עבודתו פסולה". כי אסור לאדם גדול ל"שחק" בענווה יתירה. (הספרי). וב"ילקוט שמעוני" אומר, "שלא ילבש בגדי חול עימהן", כלומר, שהכהן לא ישתמש בבגדי הקודש לענייני חולין, שלא ינצל את בגדי הקודש ומעמדו למטרות שאינן קדושות.
 
"והרים את הדשן"
ביום הקדוש ביותר – יום הכיפורים, במקום הקדוש ביותר – קודש הקודשים, מתחיל הכהן הגדול את עבודת הקודש (סדר העבודה) ב...הרמת הדשן, כלומר, בהורדת האפר מעל המזבח. ללמדנו, שאת עבודת הקודש יש להתחיל מהדברים הפשוטים. מלמטה. כך גם בעבודת הקודש – החינוך. זאת ועוד. את הרמת הדשן מבצע הכהן הגדול בעצמו, לא עוזריו השונים.ללמדנו: שאין מלאכה בזויה. ואומר על כך רבי שמחה בונים מפשיסחה: התורה חששה, שהכהן הגדול בקודש הקודשים ביום הכיפורים יעסוק רק בעניינים הרוחניים הנשגבים, וישכח להתפלל על העניינים ה"פשוטים", הגשמיים, פרנסתם של ישראל וצרכיהם ה"פשוטים" האחרים. לפיכך נצטווה הכהן הגדול, שעם היכנסו לקודש הקודשים, יחליף את בגדי הכהונה בבגדים פשוטים, ויתחיל דווקא בעבודת חולין הכי פשוטה. אז, ודאי יזכור, כי "מרובים צרכי עמך".
 
"אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה" (ויקרא ו ו)
אמרו חכמינו: "המוריד גחלת מעל גבי מזבח וכיבה – חייב" (זבחים צא, ב). אם מכבה גחלת מעל המזבח הגשמי עובר בלאוו: "אש תמיד תוקד על המזבח לא תכבה", קל וחומר למכבה גחלת רוחנית עליונה, מעל המזבח הרוחני. אדרבא, צריך להוסיף "אש מן ההדיוט" – בטוב טעם ובשכל טוב, באור תורה ונר מצווה, כדי שתהא עולה ומוסיפה כוח וגבורה, בכל דרגות החיים. (הרב אברהם יצחק הכהן קוק). 

"אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה" (ויקרא ו ו)
השל"ה הקדוש מביא בשם הקדוש ר' משה קורדובירו; שסגולה נפלאה להנצל מהרהורי עברה, לומר פסוק זה; "אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה". הכתב סופר מוצא רמז לסגולה הנפלאה בעצם משמעות דברי הפסוק. וכך הוא מבאר; כל מי אשר בלבו יוקדת אש תמיד לה' ופועם בו הרצון לקיים את מצוותיו, ה' עוזר לו שינצל ממחשבה זרה מחשבת פגול. ומכל שכן שלא יבוא לעשות עברה בפועל, כמו שאמרו חז"ל; 'מצוה מגינה ומצילה'. וזה מה שכתוב; "אֵשׁ תָּמִיד תּוּקַד עַל הַמִּזְבֵּחַ לֹא תִכְבֶּה". המזבח הלוא הוא האדם עצמו, שהוא מזבח אדמה. ומשם, ממקום המזבח, נוצר האדם הראשון, כמו שמבואר בפירוש רש"י בפרשת בראשית. ולפיכך, "לֹא תִכְבֶּה" האש. הבא ליטהר מסייעין אותו. והמקדש עצמו מלמטה מקדשים אותו מאש מזבח של מעלה.

"כָּל הַלַּיְלָה עַד הַבֹּקֶר" (ויקרא ו ב)
והנה "העוה"ז דומה ללילה". ומי אשר תוקד בו אש המזבח, היינו: אש של מסירות נפש לקיים מצוותיו, אזי כאשר יזרח כבוד ה', יזכה הוא לאור הבוקר, שא"א לעבור את חשכת הגלות בלא מסירות נפש למען כבוד השי"ת ותורתו. (טעם ודעת לגר"מ שטרנבוך)

"וְהוֹצִיא אֶת הַדֶּשֶׁן אֶל מִחוּץ לַמַּחֲנֶה אֶל מָקוֹם טָהוֹר" (ויקרא ו ד)
וראוי לעורר מכאן על המכשלה המצויה בימינו, אשר יארע לאדם כי מי מילדיו נחשל בכשרונו ואינו מתפתח כשאר בני גילו רח"ל. ומאחר שמתיאשים ההורים מהתקדמותו אינם שמים על לבם שיהיה הילד מושרש בסביבה חרדית דוקא. ופעמים ששולחים אפי' למוסד חילוני. ואין כן דרך התורה, שאף נכאי רוח ושפלי דעת ישראל כשרים הם וראוי לחנכם בטהרה ככל האפשר. וזהו שנרמז כאן; שגם את הדשן שכבר שרוף הוא, כיון ששרשו בקדושה צריך להוציאו "אֶל מָקוֹם טָהוֹר" דוקא. (טעם ודעת לגר"מ שטרנבוך)

סיפור לפרשה
מעשה באברך אחד; מבאי ביתו של רבי שניאור זלמן מלאדי, שהחסידים החלו מרננים אחריו שהוא נוהה אחרי המשכילים ומתחבר עמהם, לצורך ושלא לצורך. בסופו של דבר הגיעו הדברים לאזני הצדיק מלאדי ומיד ציוה לקרוא אליו אותו אברך כדי לעמוד מקרוב עד היכן הרחיק עצמו מדרך החסידות הצרופה. כשנכנס האברך לחדרו של הרבי, לא ניכר בו שהוא חרד במיוחד מן ההזמנה הבהולה, שנשלחה לו לפתע. רבי שניאור זלמן קבלו כדרכו, בחביבות רבה והחל מסביר לו בנועם לשונו עד כמה מסוכנת לנשמת האדם ההתחברות עם קלי עולם, שהרי "לַפֶּתַח חַטָּאת רֹבֵץ" (בראשית ד יט) ובנקל יכול אדם לסטות מדרך הישר בהשפעת חברים לא טובים. שיסע האברך את דברי הצדיק בנימה של גאוה ושחצנות; "עלי רבי, א"א להשפיע בקלות"! והוסיף בהלצה; "הנה אני מתחבר ומתידד זמן ממושך עם החסידים ורואה הרבי שעדין לא נעשיתי חסיד". השיב לו רבי שניאור זלמן בשלות נפש וברוך אבהי: "התבונן נא היטב ותיוכח שאין הנדון דומה לראיה. הנה נאמר אצל טומאה: "וְהַבָּשָׂר אֲשֶׁר יִגַּע בְּכָל טָמֵא לֹא יֵאָכֵל" (ז יט). נמצאנו למדים מכאן; שבנגיעה בלבד די לטמא את הטהור. ואילו לגבי נגיעה בקדושה נאמר; "כֹּל אֲשֶׁר יִגַּע בִּבְשָׂרָהּ יִקְדָּשׁ" (ו כ). ואמרו חכמנו ז"ל במסכת זבחים (צז.); "יכול אפילו לא בלע? ת"ל; "בִּבְשָׂרָהּ", עד שיבלע בבשרה". יוצא אפוא, שנגיעה בקדושה נחשבת רק במקרה של בליעה לתוכו של האדם, החודרת לאיבריו הפנימיים. ואילו אצלך" סיים רבי שניאור זלמן; "סדר הדברים הוא מהופך ממה שצריך להיות. שכן עם הקדושה והחסידות יש לך רק נגיעה קלה. ואילו את הטומאה אתה בולע בכל פה. וכבר חדרה לאיבריך הפנימיים". (פרפראות לתורה) 


"צו את אהרן ואת בניו לאמור, זאת תורת העולה, היא העולה על מוקדה" (ו, ב).
רש"י: אין צו אלא לשון זירוז מיד ולדורות, אמר ר' שמעון, וביותר צריך לזרז במקום שיש בו חסרון כיס".
ויש להקשות, מהו לשון "מיד ולדורות". ועוד יש להקשות, מה חסרון כיס יש כאן?
ואפשר לבאר, בהקדים דברי המדרש על הפסוק כאן, "היא העולה - שהקריבו ישראל במדבר".
ועוד יש להקדים, שאמרו בגמרא, עולת ישראל במדבר לא היתה טעונה הפשט וניתוח ככל עולה. 
ונמצא א"כ, שבאותה עולה שהיתה במדבר לא היה לכהנים חלק כלל, שהרי בשאר קרבנות יש להם חזה ושוק, ובעולה יש להם את העור, אבל כאן לא היה להם אפילו עור.
וזהו ביאור הרש"י, "אין צו אלא לשון זירוז מיד ולדורות", וא"כ בא לזרז גם על עולה זו שהקריבו עתה, ולכן "אמר ר' שמעון, וביותר צריך לזרז במקום יש בו חסרון כיס", שהרי בשאר קרבנות אין חשש שיפגלו הכהנים, מפני שאם יפגלו, הרי שלא יקבלו את חלקם באותו קרבן, אבל בעולת המדבר שהוקרבה כליל ויש להם חסרון כיס, צריכים הכהנים זירוז יותר, שלא יפגלו חלילה...

"וכלי חרש אשר תבושל בו ישבר" (ו, כא).
רש"י: "לפי שהבליעה שבו נעשית נותר". 
ויש להקשות, הרי אפשר לחכות מעת לעת עד שיפגם הטעם שנבלע בכלי, ויוכל להמשיך ולבשל בו, ומפני מה צריך לשבור כלי אשר בשלו בו קדשים?
ויבואר בהקדם המשנה במסכת אבות (פרק ה'), שלא הסריח בשר הקודש בבית המקדש מעולם.
ולפ"ז מובן, שהרי הנבלע בכלים לא הסריח גם הוא מעולם ולא נפגם טעמו, וגם אם ישאר מעת לעת לא יפגם טעמו, וא"כ נעשה נותר בבישולו השני ואין לו תקנה אלא שבירה...
 


פרשת שמיני

"ויהי ביום השמיני" 
במערכת הזמן יש רק שבעה ימים שנבראו ונקבעו בששת ימי בראשית – שבעה ולא יותר. "היום השמיני" – היום שבו נחנך המשכן, בא ללמדנו כי יש דברים, והמשכן בכללם, שהם "למעלה מן הזמן", והם עומדים מחוץ למסגרת הקבועה של הזמן. ברית המילה – ברית היהדות, אף היא נערכה ביום השמיני. כמו המקדש – כך גם היהודי, הוא "למעלה" – מחוץ למערכת הזמן. יש ביהודי ובקיום היהודי תופעות על-זמניות, אשר חוקי הזמן וההיסטוריה אינם מכירים כמותם. בארץ ישראל נחוג גם יום "שמיני עצרת" – "היום השמיני", כיום "שמחת תורה". גם כאן לרמז שתורת ישראל היא למעלה מן הזמן, ואין לראות במצוותיה ובחוקיה דברים חולפים היפים לזמן מסוים או לתקופה מסוימת. התורה היא נצחית, ואין שיני הזמן ושינויי מקום שולטים בה. "היום השמיני" מלמדנו כי שלושתם: בית המקדש, היהודי והתורה – הם למעלה מן הזמן ואינם נתונים בעולו של הזמן, תהפוכותיו וחוקותיו (לקראת שבת). 

"ויהי ביום השמיני קרא משה לאהרן ולבניו" 
"אין חכם כבעל הניסיון" (רבי יצחק "העקדה" יד). אומר רבי מרדכי הכהן: אמנם ראשית חכמה היא לימוד, אך כאשר באים לממש תיאוריות ושיטות שנרכשו על ידי לימוד למציאות של החיים, יש להקדים לכך ימי ניסיון של אימון ותרגול, ורק לאחריהם ניתן לתרגם בהצלחה את שנלמד לשפת המעשה. גם בעינייני שמים מהווה הניסיון המעשי כלל גדול בעבודת הקודש, עד כדי כך שאמרו חכמים (גיטין מג, א): "אין אדם עומד על דברי תורה אלא אם כן נכשל בהם". גם הכישלון המתגלה תוך כדי תהליכי האימון צפונה בו ברכה, כי הוא מביא לידי מעשה מתוקן ומושלם. אף על פי שמשה רבנו עצמו היה המורה שלימד והדריך את אהרן ואת בניו במעשי הקורבנות, הקדים להם "ימי מילואים", כדי להרגילם בעבודה. רק לאחר שרכשו ניסיון מעשי, הזמינם לעבודת הקודש: "ויהי ביום השמיני" – לאחר שבעת ימי המילואים: "קרא משה לאהרן ולבניו". 

"ולזקני ישראל" 
"שלא יאמרו מאליו נכנס" (רש"י). הוא היה אומר: ללמדנו, שאפילו אדם גדול ונערץ כאהרן הכהן שנאמר עליו (מלאכי ב, ז): "שפתי כהן ישמרו דעת ותורה יבקשו מפיהו כי מלאך ה' צבאות הוא", אינו רשאי לעלות ולשבת על כס ולהתחיל בכהונתו בלי לקבל קודם לכן את הסכמתם ואת ברכתם של זקני הדור. 
 
"ויברכם וירד מעשת החטאת" 
לאחר שנשא אהרן הכהן את ידיו ובירך את העם, וכאשר העם נתברך בכל טוב – "וירד מעשת החטאת" – פסק העם מלחטוא, כי רק הצרה והמצוקה הן המעבירות יהודים על דעת קונם וגורמת את חטאיהם (רבי ישראל מוויז'ניץ). 
 
"ויקריבו לפני ה' אש זרה" 
"אש זרה" היא מסוכנת בייחוד כשהיא מובאת "לפני ה'", כשמצרפים אותה לשם שמים. קנאות הופכת לאש קודש רק כשהיא נקיה משנאה ומקנאה ומזוקקת מכל טובת הנאה ונגיעה עצמית (על התורה). 
 
"וידם אהרן" 
אומר רבי אברהם יצחק הכהן קוק: ערך השתיקה גדול לפעמים מערך הדיבור. יש שתיקה בונה – דממת הקשבה, המביאה לידי רוח הקודש, לעומת הדיבור המפריע ומצמצם...על ידי שתיקה מעומק הנשמה, על ידי דממה נשגבה, עולמות נבנים...צריך לדעת שלא תמיד עת לדבר אלא לפעמים עת לחשות, ודיבור שמופיע באותה עת היא מרידה במלכות הדומיה וגורמת להרס. על כן, "המשכיל בעת ההיא ידם" (עמוס ה, יג) ואז יבוא ניב השפתיים ממקור העליון – זאת הדממה שמתוכה מופיעה רוח הקודש (טל חרמון). 

"וידם אהרן" 
"קיבל שכר על שתיקתו" (רש"י). וכי לא היה ראוי ש"מלאך ה' צבאות" – אהרן הכהן לא יתעטף בשתיקה, אלא יצדיק עליו את הדין – יקום ויאמר בקול ובהתלהבות: "ברוך דיין האמת"?!. אלא, כשעמד אהרן מול אסונו ניצבה בפניו דילמה נוראה: מצד אחד, חייב הוא לברך על הרעה (ברכות נד, א). מצד שני, לבו מלא צער וטרוניה על האסון הנורא שפקד אותו. אהרן איש האמת, לא היה מסוגל להצדיק את הדין בלב שלם, כשבניו מוטלים לפניו מתים ושרופים. מנגד, אהרן איש האמונה לא היה יכול להטיח חלילה דברים כלפי מעלה על השרפה אשר שרף ה'. לפיכך, "וידם אהרן" – קיבל שכר על השתיקה", על היותו איש אמת ואמונה שפיו וליבו שווים. 

"אַל תְּשַׁקְּצוּ אֶת נַפְשֹׁתֵיכֶם בְּכָל הַשֶּׁרֶץ הַשֹּׁרֵץ וְלֹא תִטַּמְּאוּ בָּהֶם וְנִטְמֵתֶם בָּם" ('ויקרא' יא מג)
ובחז"ל בגמ' מסכת יומא לט; "'וְנִטְמֵתֶם" ('ויקרא' יא) חסר כתיב. אל תקרי; "וְנִטְמֵתֶם" אלא, ונטמתם'. דהיינו; מי שאוכל שקצים ורמשים, נבלות וטרפות, מתטמטם לבו ונפשו של האדם עד שאינו מרגיש ומתבונן כלל אח"כ. הדבר דומה; לסוחר שהיה לו חנות של בושם, שנכנס פעם אחת לבורסקי. ולא יכול להתמהמה שם אף רגע, כי סרחון העורות עלה באפו. ויען; שלא הורגל בזה מעולם וברח לנפשו. במשך הזמן נזדמן לו שירד מעסקיו, עסק הבושם. והוכרח להחליף מסחרו ונעשה בעצמו בעל בורסקי. והנה אם כי מתחילה היה לו מסחר זה מפח נפש, כי לא היה יכול לסבול ריח העורות, אבל כאשר התרגל במסחרו, עמד וישב כל היום והלילה בחנותו ולא הרגיש בריח הסרחון. ונדמה לו כי בורסקי הוא, מבטן ומלידה. כן הוא הענין עם מי שאוכל נבלות וטרפות ומתרגל בזה, עד שלבו מתטמטם ואינו מרגיש כלל בסרחון הנבלה. ולכן ציותה התורה: "וְלֹא תִטַּמְּאוּ בָּהֶם וְנִטְמֵתֶם בָּם". היינו; שלא יטמא נפשו בנבלות וטרפות אפי' פעם אחת, כי מכיון שיתרגל בהן, כבר קשה יהיה לו לפרוש מהן, כמו הבורסקי בסרחון העורות. ('חפץ חיים' עה"ת)

"אַל תְּשַׁקְּצוּ אֶת נַפְשֹׁתֵיכֶם בְּכָל הַשֶּׁרֶץ הַשֹּׁרֵץ וְלֹא תִטַּמְּאוּ בָּהֶם וְנִטְמֵתֶם בָּם" ('ויקרא' יא מג)
האדמו"ר ר' מאיר הלוי מאפטא היה ממתנגדיו של הצדיק רבי שמחה בונים מפשיסחא ופעם בפעם קרא תיגר על דרכו של רבי שמחה בונים בחסידות. כשנפגשו פעם שני הצדיקים, שאל האדמו"ר מאפטא את רבי שמחה בונים; "ימים רבים מנקרת במוחי תמיהה רבתי, איך יכול מר לשמש מורה דרך לצאן מרעיתו ולעורר לב הרבים לתשובה שלמה לה'? הרי ידוע בציבור, שמר התגורר זמן רב בברלין, בירת אשכנז ושהה שם בסביבה של חוטאים וחטאים"? "היא הנותנת" השיב רבי שמחה בונים לרבי מאפטא "הנה אנו קוראים בפרשת 'שמיני', שביום השמיני למלואים אומר משה לאהרן: "קְרַב אֶל הַמִּזְבֵּחַ וַעֲשֵׂה אֶת חַטָּאתְךָ וְאֶת עֹלָתֶךָ וְכַפֵּר בַּעַדְךָ וּבְעַד הָעָם" (ט ז). משה רבנו מדגיש באזני אהרן, שתחילה יכפר הקרבן בעדו ואח"כ יכפר גם בעד העם. כי קיים כלל גדול בהלכה; מי שאינו מחויב במצוה, אינו יכול להוציא את הרבים ידי חובתם. וה"ה בהדרכת הרבים לדרך שמירת התורה והמצוות; מי שלא ראה במו עיניו עבירות ועוברי עבירה, אינו מסוגל להוציא אחרים מהבוץ הרוחני שלתוכו שקעו. ורק זה שהיה קרוב להבלי העולם הזה והכיר פנים אל פנים את חולשות האדם, מוציא מקרבו כחות נפשיים לתקן את עצמו ואת הזולת תיקון אמיתי".

"אַל תְּשַׁקְּצוּ אֶת נַפְשֹׁתֵיכֶם בְּכָל הַשֶּׁרֶץ הַשֹּׁרֵץ וְלֹא תִטַּמְּאוּ בָּהֶם וְנִטְמֵתֶם בָּם" ('ויקרא' יא מג)
אם ישאל שואל מה המצוה הזאת? שנראה, כמו ששאל אותו גוי לרבי יוחנן, שהיה מעשה כשפים. ששורפים הפרה ועץ ארז ואחר כך מזין ממנה טיפין טיפין. והשיב לו: 'ראית מי שנכנס בו רוח תזזית מה עושין לו? מביאין עקרין ומעשנין תחתיו וכו'. כן צוה השם, לבער רוח הטומאה מן הארץ. וכו'. אמרו לו תלמידיו; "לזה דחית בקש, לנו מה אתה אומר"? אמר להם; חוקה חקקתי'. ודברי פי חכם חן. ('צרור המור' 'במדבר' ו) 

"קַח לְךָ עֵגֶל בֶּן בָּקָר לְחַטָּאת" (ט ב)
'להודיע; שמכפר לו הקב"ה ע"י עגל זה, מעשה העגל שעשה'. (רש"י). חז"ל אמרו; שלכן כתוב: "בִּמְקוֹם אֲשֶׁר תִּשָּׁחֵט הָעֹלָה תִּשָּׁחֵט הַחַטָּאת" ('ויקרא' ו יח), כדי שלא לבייש את השבים והרואה יאמר; עולה הוא מקריב'. ומסקנת הגמ' ('סוטה' לב), שזה רק בכל החטאות, אבל בחטא עבודה זרה חייב להודיע ברבים שחטא, כי בושתו היא כפרתו. וכאן הרי היתה זו חטאת ראשונה ועדין לא הקריבו באותו מקום שום קרבן. ומפרש רש"י; למה ציוה השי"ת להקריב בגלוי חטאת? 'להודיע; שמכפר לו הקב"ה ע"י עגל זה, מעשה העגל שעשה'. כלומר; מכיון שזה היה חטא עבודה זרה, הכפרה היא ע"י שמודיעים לרבים את החטא. (הרבי ר' העשיל).

"כִּי מַעֲלֵה גֵרָה הוּא וּפַרְסָה לֹא יַפְרִיס" (יא ד)
היה צריך לומר; 'כי פרסה אינו מפריס'. כי זהו עיקר הטעם שהוא טמא. וכן בחזיר היה צריך לומר; 'כי גרה לא יגר'. ולמה אמר: "כִּי מַעֲלֵה גֵרָה הוּא"? משמע שסימן טהרה שבהם מוסיף על טומאתם. שהם מראים עצמם כשרים, שיש להם סימן אחד של טהרה ועל ידו מרמים את הבריות לאמר; כשרים אנחנו. (עפ"י 'כלי יקר')

"וְאֵת הַחֲסִידָה" (יא יט)
'שעושה חסד, עם חברותיה' (רש"י). נשאלת השאלה; א"כ, למה היא טמאה? הרי זה מידה טובה לעשות חסד? אלא משום שהיא עושה חסד רק עם חברותיה, לכן היא טמאה. ('בעש"ט') 

הלב מרגיש
פעם ישב האדמו"ר בעל 'חידושי הרי"ם' מגור בסעודה, והגישו לפניו בשר. הוא סירב לאכול. כששאלוהו מדוע אינו אוכל, והלוא השחיטה וההכשרה היו עם כל ההידורים, השיב: "ליבי אינו מניח לי לאכול".
בדקו ומצאו שזה היה בשר בכור שלא נפדה כהלכה. כשאמרו זאת לרבי, אמר: "וכי אתם סבורים שידעתי זאת ברוח-הקודש? לא ולא. בתורה נאמר, שיש להבדיל 'בין החיה הנאכלת ובין החיה אשר לא תיאכל'. מה פירוש 'הנאכלת'? - שהלב מניח לאוכלה, ומהו 'אשר לא תיאכל' - שהלב אינו מניח לאוכלה. לב של יהודי מרגיש דחייה מדבר שאינו כשר וטהור".


פרשת תזריע  

אשה כי תזריע (יב – ב)
לפיכך נאמרו בפרשה הקודמת דיני בהמות טמאות, שקצים ורמשים, כדי להודיענו, שאם ההורים אוכלים מאכלות אסורים הריהם גורמים בזה שהילדים הנולדים להם יהיו פגומים ולוקים בטמטום הלב. (אגרת הרמב"ן).
אמר רב שמלאי כשם שיצירתו של אדם אחר כל בהמה חיה ועוף המעשה בראשית כך תורתו נתפרשה אחר תורת בהמה חיה ועוף. (רש"י).
על ידי המשכן זכו בני ישראל להשראת השכינה ולמדרגות רמות. היו עלולים איפוא לבוא לידי זחיחות הדעת ולומר: גדולים אנו אפילו מן המלאכים – לפיכך הקדימה תורה דיני בהמה, חיה ועוף, לפני דיני האדם, ללמדנו כי אף אם הצדיקים שבבני האדם גדולים הם מן המלאכים, הרי לעומת זה המצורעים והטמאים, שנטמאו עקב עוונותיהם, גרועים הם מן הבהמה והחיה וטומאתם גדולה הרבה מטומאת הבהמה (בהמה אינה מטמאה בחייה ואילו אדם מטמא בחייו. זאת ועוד, נבלת הבהמה מטמאה רק במגע ובמשא ואילו מת אדם מטמא באהל). לפי שהאדם הוא בעל בחירה והוא גרם לעצמו את הטומאה בחטאיו שלו... (תורת משה).

אשה כי תזריע (יב – ב)
אם זכה אדם אומרים לו אתה קדמת לכל מעשה בראשית, ואם לאו אומרים לו יתוש קדמך (מדרש).
גופו של האדם הוא מטבעו רופף וחלש מגופם של שאר בעלי החיים. האדם נופל מכל שאר בעלי החיים גם בזה, שהללו מזונותיה מצויות ומזומנות להן בשדה וביער, וכן אינן זקוקות כלל למלבושים מיוחדים, בעוד שהאדם חייב לטרוח ולעמול הרבה בזיעת אפו כדי להשיג את מזונו והלבשתו. אף על פי כן, נחשב האדם לנזר הבריאה והוא נעלה ונכבד מכל הברואים בעולם, לפי שיש לפניו תכלית ומטרה, לעבוד את ה' יתברך ולעסוק בתורתו, והמטרה הזאת עושה אותו לגדול וחשוב. ברם, במה דברים אמורים, כשהאדם הוא "זכה" – שהוא ממלא את תפקידו באמונה ושואף להגיע אל מטרתו; אבל אם "לא זכה" – שאיננו עושה את המוטל עליו בתור אדם, הרי באמת כל בעל חי גדול ונעלה ממנו, שכן איננו צריך לעמול קשות בעולם כמו האדם – "יתוש קדמך"... (כתב סופר).
זוהי גם הכוונה בדברי המשנה במסכת אבות: "כל המכבד את התורה גופו מכובד על הבריות וכל המחלל את התורה גופו מחולל על הבריות" – אם האדם מכבד את התורה וממלא את תפקידו בתור אדם, הרי בזה גופו מתכבד ומתעלה על כל יתר הברואים – "על הבריות". אבל אם הוא מחלל את התורה ואיננו ממלא את תפקידו בתור אדם, הרי גופו מתחלל, מתרופף וסובל יותר מכל שאר הברואים... (שם)

וילדה זכר וטמאה שבעת ימים (יב – ב)
הטומאה הינה תוצאה של הסתלקות השכינה. כאשר הקדושה מסתלקת, באה הטומאה ותופסת את מקומה; בדומה לטומאת המת שנובעת מהסתלקותה של הנשמה.
חכמינו אמרו בקשר ליולדת, כי מפתח הלידה נתון בידי ה' יתברך ואינו מסור בידי שום שליח, כפי שנאמר: "ויפתח אלוקים את רחמה". 
יוצא איפוא, שבכל לידה ישנה השראה של קדושה אלוקית עליונה, הרי ממילא כשמסתלקת הקדושה באה הטומאה במקומה... (הה"ק מקוצק זצ"ל).

וביום השמיני ימול בשר ערלתו (יב – ג)
בני ישראל קרויים נימולים, אף אם מאיזו סיבה שהיא טרם נכרתה מהם הערלה. ומאידך נכרי, אפילו אם נימול הריהו קרוי ערל – "ערלי לב" – ואמנם כך הוא הדין, ש"הנודר מן הערלים – מותר בערלי ישראל ואסור במולי עכו"ם" (נדרים ל"א).
לפיכך אמר הכתוב: "ימול ב ש ר ערלתו" – יש לכרות רק את בשר הערלה, שכן בתור בן ישראל הריהו כבר מהול ואין לו ערלה כלל, אלא יש לסלק רק את בשר הערלה. 
לעומת זה אצל הגרים והעבדים נאמר: "ומלתה אותו" – "המול לו כל זכר" (שמות יב – מד, מח) ולא נאמר "בשר" – לפי שבעצם הריהם ערלים והמילה מסלקת את הערלה ולא רק את הבשר... (תורת משה).

בכל קדש לא תגע ואל המקדש לא תבא עד מלאת ימי טהרה (יב – ד)
חייב אדם לדעת כי אין לו כל מגע עם הקדושה ואיננו יכול להיות בבחינת מקדש – מקום להשראת השכינה, כל זמן שלא מילא ימי הטהרה, שלא טרח ועמל שנים רבות כדי לטהר עצמו מעוון ושחיתות. קודם טהרה לא תיתכן קדושה... (נועם אלימלך)

ואם נקבה תלד וטמאה שבעים (יב – ה)
חכמינו אמרו, שלפיכך חייבת יולדת להביא קרבן חטאת, משום שבשעת חבלי לידה הריהי נשבעת ששוב לא תחזור אל בעלה; אולם לאחר מכן היא מתחרטת על השבועה, כי התינוק משמח את ליבה ומשכיח ממנה יסוריה. לפיכך עליה להביא חטאת, לכפר על השבועה הזאת.
אם כן מסתבר שפיר, שבלדתה נקבה הריהי מביאה את הקרבן יותר מאוחר, אחרי ששים וששה ימים, לפי שהשמחה בהולדת נקבה פחותה מזו שבהולדת זכר והחרטה מתעוררת איפוא באיחור... (כלי יקר)

ובמלאת ימי טהרה לבן או לבת (יב – ו)
רק עתה, אחרי ימי הטהרה, אפשר לקרוא לתינוק "בן" או "בת", ואילו לפני כן קרוי הוא רק "זכר" או "נקבה".
שכן עד שלושים יום כל תינוק הוא בחזקת ספק נפל, ונפל אינו לא "בן" או "בת", אלא אפשר לציינו אך כזכר או כנקבה. רק לאחר ימי הטהרה, משכבר מלאו לתינוק שלושים יום וכבר יצא מחזקת ספק נפל, אפשר לקראו "בן" או "בת". (משך חכמה). 

בגלל אבות תושיע בנים
"וביום השמיני ימול בשר ערלתו" 
בברכות ברית המילה אומרים: "זה הקטן גדול יהיה, כשם שנכנס לברית, כן ייכנס לתורה, לחופה ולמעשים טובים". ברכה זו מכוונת לאבי הבן יותר מאשר לרך הנימול. יש אבות שמחויבותם לזהותם היהודית באה לביטוי רק בקיום ברית המילה לילדיהם. על כן, מברכים את האב ואומרים לו: אם מבקש אתה ש"זה הקטן" יהיה יהודי גם כאשר "גדול יהיה", עליך לקבל על עצמך ש"כשם שנכנס לברית" – כמו שדאגת להכניסו בבריתו של אברהם אבינו; "כן ייכנס לתורה" – כך עליך להכניסו לתוך מסגרת של חינוך יהודי; "לחופה" – לדאוג שיתחתן עם בת ישראל כשרה; "ולמעשים טובים" – ולקשור אותו עם מעשי צדקה וחסד של העם היהודי. 
 
לטוב לו כל הימים
"וביום השמיני ימול בשר ערלתו" 
אומרים "כשם שנכנס לברית, כן ייכנס לתורה, לחופה ולמעשים טובים", רק בברית מילה ולא לאחר קיום מצוות אחרות, מפני שמצוות המילה קבועה בגופו של האדם מישראל, ואינו יכול לעזבה או להינתק ממנה כל ימי חייו. "כן ייכנס לתורה, לחופה ולמעשים טובים" – שגם מהם לא ייפרד לעולמים. 
 
טומאת החטא
"אדם כי יהיה בעור-בשרו שאת או ספחת.." 
אומר רבי יוסף דב הלוי סולובייצ'יק: יש מושג של טומאת החטא. כל התנ"ך מלא במושג זה של הזדהמות, התלכלכות, היגעלות על ידי החטא. הטומאה נהפכת לחלק מאישיותו של החוטא. החטא כמו מעביר את הכתר האלוהי מעל ראשו של אדם ופוגע בשלמותו הרוחנית. גם בהלכה, ולא רק במקראות ובאגדה, אנו מוצאים הד לטומאת החטא. כאן הביטוי הוא קונקרטי. יהודי העובר עברה משתנה מעמדו החוקי. אם עבר אדם עברה שיש בה עונש מלקות או מיתת בית דין, הרי נוסף לעונש המגיע לו שהוא תוצאה מן החטא, פסול הוא לעדות. אך לא מחמת העונש, אלא מכוח השינוי במעמדו האישי. האדם לאחר החטא אינו אותו אדם שהיה לפניו. לכל אדם יש חזקת נאמנות, יש אמת אינדבידואלית טבעית, שהיא חלק אינטגרלי מאישיותו. ברגע שאדם חוטא – הוא נפסד, הוא נטמא, יורד ממעמדו. החטא מפקיעו מזכויותיו הטבעיות, מסגולותיו האנושיות. הוא משתנה לגמרי. אישיותו האחת מסתלקת ואחרת באה במקומה. אין בכך משום עונש או קנס, אף לא זעם וחרון ונקמה, אלא פגימה "מטאפיסית" באישיותו, בקדושתו של האדם. 
 
באשר הוא אדם
"אדם כי יהיה בעור בשרו" 
פתחה התורה את פרשת הנגעים ב"אדם" – לומר ולהורות, שגם אם טובת הציבור מחייבת לפעמים את הוצאת הטמא אל מחוץ למחנה, כדי להרחיקו מן החברה, צריכים להמשיך להתייחס אליו כאל אדם, ואסור לחשוב שאם מצורע הוא, הריהו חשוב כמת. 
 
והיה אם שמוע
"והיה בעור בשרו" 
"והיה" – לשון שמחה. שמחה למה ועל מה? כאשר ישים אדם אל לבו שהנגעים באו עליו כעונש על חטאיו, אך ה' עשה עמו חסד והם דבקו רק בחיצוניותו – "בעור בשרו" – ולא בבשרו ממש, הוא יתמלא שמחה וישוב בתשובה. על כן נאמר: "והיה" – לשון שמחה. 
  
שכרו על פי פעלו 
"ועל שפם יעטה וטמא יקרא...בדד ישב" 
אומר רבי מרדכי הכהן: בוא וראה כמה קשה עונשו של בעל לשון הרע. בכל העברות העונש הוא מידה כנגד מידה, וזה עונשו כפול ומשולש; הוא הלך רכיל, שמע מזה וסיפר לזה, לכן: "בדד ישב מחוץ למחנה מושבו" – לא יבוא בחברת אנשים ולא יתערב עם הבריות; הוא ביטא בשפתיו רעות על רעהו, לכן: " ועל שפם יעטה" – שיהיה פיו סגור ושפתיו חתומות; הוא כינה אחרים טמאים, לכן: "וטמא טמא יקרא" – על עצמו, ש"כל הפוסל – במומו פוסל".

 
זכות קדימה
"אשה כי תזריע"
בדברים רבה יד נאמר: "אם זכה אדם אומרים לו: אתה קדמת לכל מעשה בראשית, ואם לאו אומרים לו: יתוש קדמך". אומר על כך בעל "כתב סופר": האדם נחות בטבע בריאתו מכל יצור חי אחר, שכן כל בעלי החיים, מזונם מוכן להם בשדה, וגם למלבושים אינם זקוקים. האדם, לעומתם, צריך לעמול כדי להשיג מזון, אח"כ עליו לטרוח בהכנת המזון, וגם ללבוש עליו לדאוג. אף על פי כן, דווקא האדם נחשב לראש וראשון לברואים, זאת כיוון שיש לו יעוד – לעבוד את ה'. אך מי שלא בוחר בדרך ה', וחי רק חיי טבע גשמיים, חוזר הוא למעמד החלש לעומת שאר יצורי עולמים, להם אין כלל יצר לעבוד את ה'. ובעלי המוסר מצאו מה מותר האדם מן הבהמה: כל בעל חיים, אם נגזר עליו להיות טמא, הריהו טמא לעולם, אם טהור – טהור לעולם. האדם, לעומת זאת, רק בכוחו של האדם לעבור ממצב של טומאה למצב של טהרה, וח"ו גם להיפך.
 
ירידה לצורך עלייה
"אשה כי תזריע...וכפר עליה הכהן וטהרה"
כלידת אדם מישראל, כך לידתו של עם ישראל. תהליך לידה של אדם גורר עמו מידה מסוימת של טומאה, שהיא לדברי חז"ל עונש לאשה על חטאה של חוה, שאכלה מן הפרי האסור של עץ הדעת. לידת עם ומדינה, הכרוכה לרוב גם במלחמה ובשפיכות דמים, יוצרת אווירה של "כוחי ועוצם ידי" ומביאה עמה רוח טומאה של הערת הכוח. על כן, בחלוף תהליך הלידה ציריו וייסוריו, מצווים אדם ואומה להיטהר מטומאת הדמים שדבקה בהם, כדי שהיצורים החדשים שבאו לעולם, יתפתחו באווירה  של טהרה. (מתוך: תורת עם")
 
נגע מתפשט
"אדם כי יהיה בעור-בשרו"
כך דרכם של נגעים: בתחילה "כי יהיה בעור בשרו" – משהו חיצוני שקשה להגדירו: "שאת או ספחת או בהרת", אך עד מהרה הופך הנגע החיצוני סימפטום למחלה פנימית המתפתחת במהירות וסימניה: "והיה בעור בשרו לנגע צרעת". אי אפשר להתייחס עוד אל המחלה כאל רגישות בעור ולחכות שתחלוף, לריפויו של נגע צרעת דרוש טיפול של מומחה: "והובא אל אהרן הכהן".
 
נגע כראי לנפש
"וראה הכהן את הנגע..וראהו הכהן"
"וראה", "וראהו" – כפל הלשון, על שום מה? אומר ה"משך חכמה", רבי מאיר שמחה הכהן, שכפל המלה בא להורות לכוהנים, שעליהם לראות לא רק את הנגע, אלא גם את האדם הנגוע. שלא ימהרו הכוהנים לטמא אדם מישראל, וכפועל יוצא מכך להוציאו אל מחוץ למחנה, אלא חובת הכהן היא לראות מי האיש שהובא אליו, מצבו האישי, הכלכלי והחברתי, לבחון היטב מהן ההשלכות שיהיו להחלטת הכהן לטמא את הנגע ולהסגיר את הנגוע, ולפעול רק כשיש את התמונה כולה. וכל הבדיקה הזו חייבת להיעשות גם אם יש בנגע סמנים מובהקים המכשירים אותו לטומאה, שכן יש נסיבות מיוחדות, כמו ימי הרגל או חתן בשבעת ימי המשתה, בהם אין מטמאים את הנגע, שלא להשבית שמחתו של אדם.

"וּבֶן יוֹנָה אוֹ תֹר לְחַטָּאת" (יב ו)
כתב המלבי"ם: בכל מקום כתוב; תורים קודם בני יונה, חוץ מפה, שהקדים בן יונה לתור. וכבר הוכיח מזה התנא במשנה בסוף מסכת 'כריתות' ששניהם שקולים. ובכל זאת בודאי יש איזה טעם למה שינה פה הכתוב מבכל מקום. ואמרו חז"ל ב'ספרא' וכו' מפני שיש מקום לטעות שיוכל להביא בהמה תחת העוף, לכן כתב הכתוב: "בֶן יוֹנָה אוֹ תֹר לְחַטָּאת".
וההסבר בזה הוא: שעל פי החוק המיוסד אצלנו, שדרך הכתובים לכתוב בדרך; 'לא זו, אף זו'. כלומר: שהדבר המחודש יותר הוא הכתוב מאוחר. לכן תמיד כתוב בסוף את בני היונה, שהחדוש בהם הוא: שאף שהם יותר קטנים מהתורים, בכל זאת גם הם מועילים לקרבן. ופה שאמר הכתוב תחילה את בן היונה הכונה: שדי לו בקרבן קטן ואם ירצה בדוקא להביא קרבן גדול יוכל להביא "תֹר", אבל מכל מקום לא יביא דבר גדול יותר מ"תֹר".
ועיין בפירוש רבנו יעקב 'בעל הטורים' שכתב לבאר בטעם הדבר: 'בכל מקום מקדים תורים לבני יונה חוץ מכאן, לפי שאינו מביא אלא אחד ואם ימצא יונה לא תקח תור לפי שבן זוגו מתאבל עליו ואינו מזדווג לאחר'. (ועיין עוד במה שהוסיף בענין זה רבנו בחיי א יד).

"לְכָל מַרְאֵה עֵינֵי הַכֹּהֵן" (יג יב)
פירש רש"י: 'פרט לכהן שחשך מאורו'. כלומר: שכהן סומא אינו כשר לראות הנגעים, מאחר שאינו רואה. והכתוב מלמדנו; שבשביל לטמאות את הנגע, צריך לראותו. 
הנה החיד"א בספרו 'שם הגדולים' ('מערכת גדולים' א י) מביא מדברי המהרח"ו זצ"ל שכתב: שאליהו הנביא זכור לטוב נתגלה להראב"ד ובנו רבנו יצחק סגי נהור וכתבו על רבנו יצחק בן הראב"ד ש'הגם שהיה סגי נהור, מ"מ היה מכיר באדם בגלגוליו והיה מרגיש לפי הרגשת האויר לומר: זה חי וזה מת. והיה גדול בתפלתו, כרבי חנינא בן דוסא'.
יש מקום להסתפק: אם יהא כהן שיהא רואה דרך הרגשת האויר כרבנו יצחק בן הראב"ד הנ"ל, האם יחשב הדבר לראיה בכדי לטמאות את הנגע, או לא. ולכאורה נראה מלשון "לְכָל מַרְאֵה עֵינֵי הַכֹּהֵן" שדוקא ראיה הבאה ע"י העינים בכחה לטמאות את הנגע, אבל אם רואה באופן אחר, לא יהא מתקיים בזה "מַרְאֵה עֵינֵי הַכֹּהֵן" בדוקא. ולא יוכל הכהן לטמאות הנגע.

"וְהִתְגַּלָּח וְאֶת הַנֶּתֶק" (יג לג)
מה שבתורה כתוב: "וְהִתְגַּלָּח" עם את ג' רבתי (=גדולה), כתב רבנו יעקב 'בעל הטורים': שבא הדבר לרמוז בזה על ג' ש'צריכין גלוח גדול', כלומר: שצריכים לגלח כל מקום שיש בו שיער. ואלו הם: הנזיר, המצורע והלוים. 
וב'משך חכמה' כתב באופן אחר: שבא הכתוב לרמוז באות ג' זו; 'ששלשה לאוין נדחים בתגלחתו שער זקנו ואף אם הוא כהן דכתיב בו לאוי יתירא ונזיר והוי' ג' לאוין כולם דוחה אותן תגלחתו דמצורע ופשוט.

"וְטָמֵא טָמֵא יִקְרָא" (יג מה)
פירש רש"י: 'משמיע שהוא טמא ויפרשו ממנו'. גם האדם המדבר דברי תוכחה ומשמיע לרבים מהו "טָמֵא" ומהו "טָּהֹר", מזכה הרבים ומאיר עיניהם "לְהַבְדִּיל בֵּין הַטָּמֵא וּבֵין הַטָּהֹר", שידעו את הדרך בה ישכון האור, אורה של תורה, היאך לעשות רצון אבינו שבשמים.
החיד"א ב'שם הגדולים' מביא, על מורנו הר"ר אליהו הכהן מרבני איזמיר: 'חיבר יותר משלשים חבורים, מספר הסמוך לארבעים. והיה אפוטרופוס גדול לעניים, שהיה הולך וקובץ על יד על יד מהגבירים ומחלק לעניים. ורבים השיב מעון בדרשותיו ותוכחותיו ומתק לשנו. וכבר בא לו אדם מישראל בביתו יום ש"ק אחר הדרוש ונשק ידיו ואמר לו: "ידיע להוי להרב, כי הוא היה מוכן לעשות עבירה והיום הזה בשמעי דרוש האדון, חזרתי בי ונפקחו עיני" '.

"אוֹ בִשְׁתִי אוֹ בְעֵרֶב לַפִּשְׁתִּים" (יג מח)
כתב רבנו הנצי"ב מוואלז'ין בספרו 'העמק דבר': 'בכל הפרשה הקדים הכתוב צמר "לַפִּשְׁתִּים" זולת בזה המקום. ולא דבר ריק הוא. ונראה דמזה למדו חז"ל דשתי וערב של "פִּשְׁתִּים" מקבל טומאה קודם לשו"ע (שתי וערב) של צמר. וכדתנן ב'נגעים' (י): 'שתי משישלק... והאונין של פשתן משיתלבנו'. ולא מיבעי לפרש"י 'סוכה' (יב:) דאונין ש"פ משמעו קודם טויה והא דקרי לה שו"ע אינו אלא שיהיה מתוקן לעשות בהם שו"ע והיינו: משעת ליבון. אפילו לשיטת התוספות דדוקא אחר הטויה מכ"מ לבון באויר התנור הוא קודם שליקה ביורה. ומש"ה הקדים הכתוב בשו"ע "פִּשְׁתִּים" לצמר באשר הוא קודם לקבלת טומאה'

"וּבַיּוֹם הַשְּׁמִינִי יִמּוֹל" (יב ג)
בספר 'לב חיים' מביא: שמצינו כמה וכמה דמיונות בדברי חז"ל בין ברית המילה להקרבת קרבן. דרשו חז"ל במסכת 'שבת' (קלב.): "'בַיּוֹם" ולא בלילה', שברית מילה דינה להעשות ביום בלבד. וכן לענין הקרבנות נלמד ב'יומא' (כה). מ"בְּיוֹם צַוֹּתוֹ" ('ויקרא' ז). "'בַיּוֹם" ולא בלילה'. כמו כן דרשו חז"ל עוד: "בַיּוֹם הַשְּׁמִינִי" אפילו בשבת. ודומה לקרבנות שקבוע להם זמן שדוחין את השבת.
עוד מביא את דברי רבנו בחיי בפרשת 'לך לך' שכותב: שסעודת הברית, יש בה בחינה של אכילת הקרבן. וכשם שדם הקרבן ניתן לכפרה על המזבח, כך דם המילה מכפר. ועל כן מצותה "בַיּוֹם הַשְּׁמִינִי", כמו שהקרבן לא יוכשר עד יום השמיני. וכמו שאמרה תורה: "וּמִיּוֹם הַשְּׁמִינִי וָהָלְאָה יֵרָצֶה לְקָרְבַּן". וגדולה המילה מן הקרבן; שהמילה בגופו והקרבן בממונו. ועל כן הוא חשוב לו כעקידה, כאילו עקד וזבח את עצמו ונאמר: "כֹּרְתֵי בְרִיתִי עֲלֵי זָבַח" ('תהילים' נ).

"וּבַיּוֹם הַשְּׁמִינִי יִמּוֹל"
הקשה ה'אור החיים' הקדוש: מדוע היה צריך לצוות על מצות ברית מלה? הרי כבר בפרשת 'לך לך' אמרה התורה כל פרטי דיני המילה. ואם תירצי לומר; שבא להודיע, שמל ביום ולא בלילה. וכן שמל אפילו בשבת. א"כ, למה לא הודיע זאת כבר בפרשת 'לך לך'? 
ותירץ ה'אור החיים' הקדוש: שאם היינו למדים מפרשת 'לך לך' היינו אומרים שרק אצל אברהם שלא קבל את התורה אז אצלו מילה דוחה שבת, שהרי נצטוה על המילה ולא על השבת. משא"כ עם ישראל שנצטוו על השבת, אז היינו אומרים שמילה לא תדחה שבת, שהרי כתוב: "מְחַלֲלֶיהָ מוֹת יוּמָת" ('שמות' לא). לכן ציוה על המילה לומר שדוחה את השבת. 
אלא שעדין קשה; למה לא אמר זאת בפרשת 'לך לך' שמל אפילו בשבת? אומר ה'אור החיים' הקדוש: ששם לא היה צריך לצוות לאברהם שדוחה את השבת, שהרי לא נצטוה על השבת ועל המילה כן נצטוה. וא"כ, בודאי מילה תדחה את השבת, משא"כ אחר שנצטוינו על השבת, אז מנין שמילה תדחה את השבת? לזה בא הציווי: "וּבַיּוֹם הַשְּׁמִינִי יִמּוֹל" לומר: שאפילו בשבת. 

"וַיְדַבֵּר ה' אֶל משֶׁה וְאֶל אַהֲרֹן לֵאמֹר: אָדָם כִּי יִהְיֶה בְעוֹר בְּשָׂרוֹ" ('ויקרא' יג)
הקשה הרמב"ן: מדוע לא נאמר כאן ולא בתחילת פרשת 'מצורע': "דַּבְּרוּ אֶל בְּנֵי יִשְׂרָאֵל". ואילו בפרשת "זָב" (טו ב). כתוב: "דַּבְּרוּ אֶל בְּנֵי יִשְׂרָאֵל וַאֲמַרְתֶּם אֲלֵהֶם אִישׁ אִישׁ כִּי יִהְיֶה זָב"?. 
ותירץ הרמב"ן: שלא נאמר: "דַּבְּרוּ אֶל בְּנֵי יִשְׂרָאֵל" משום, שהכהנים שרואים את הטמאים יכריחו אותם להסגר ולהטהר, משא"כ בזב שהוא בסתר והכהנים לא רואים, הזהיר את ישראל שיודיע לכהן.


פרשת מצורע 

"כִּי תָבֹאוּ אֶל אֶרֶץ כְּנַעַן... וְנָתַתִּי נֶגַע צָרַעַת בְּבֵית אֶרֶץ אֲחֻזַּתְכֶם" ('ויקרא' יד לד)
פרש"י: 'בשורה היא להם; שהנגעים באים עליהם, לפי שהטמינו אמוריים מטמוניות של זהב בקירות בתיהם, כל ארבעים שנה שהיו ישראל במדבר וע"י הנגע נותץ הבית ומוצאן'.
וקשה: בשביל מה היו זקוקים לבשורה? 
ועוד: הרי כל ענין הנגעים בא בשביל לשון הרע ואם כן הם ראויים לעונש ולא לבשורה?
תירץ ה'פנים יפות' על השאלה הראשונה: שהוצרכו לבשורה משום ש'חצרו של אדם קונה לו שלא מדעתו' רק דברים שרגילים למצא, אבל דברים שאינם רגילים למצא ולא עלה על דעת הבעלים לקנותם אינו זוכה, (כמבואר בתוספות ד"ה: 'דשתיך' – ב"מ כו.). לכן הוצרכו לבשורה מהקדוש ברוך הוא שע"י הבשורה יתכוונו לזכות ולקנות.
ב'דרש משה' של רבי משה פיינשטיין מתרץ את השאלה השניה: שאם האדם היה צדיק במעשיו היה ראוי שיתגלה לו המטמון שהובטח להם שיכנס לארץ ללא שום צער. משא"כ, האדם החוטא נתגלה לו המטמון ע"י בושה והפסד, כדי שיפשפש במעשיו.

"זֹאת תִּהְיֶה תּוֹרַת הַמְּצֹרָע... וְהוּבָא אֶל הַכֹּהֵן" (יד ב)
כתבו רבותינו 'בעלי התוספות': תיבת: "וְהוּבָא" יש מקום לקרותה בשתי תיבות: "וְהוּא בָא" היינו: שהוא בא לבדו, לפי שאין לו מי שיביאנו, שהכל בדלים ומתרחקין ממנו, כמו שנאמר: "בָּדָד יֵשֵׁב מִחוּץ לַמַּחֲנֶה מוֹשָׁבוֹ" (שם יג) .

"וּשְׁנִי תוֹלַעַת וְאֵזֹב" (יד ד)
פירש רש"י: 'מה תקנתו ויתרפא? ישפיל עצמו מגאותו כתולעת וכאזוב'. הגאוה היא שורש התאוה. כי הגאותן מתאוה למלאות צורך גאותו. וככל שהאדם שפל, כן תאוותיו פוחתות והולכות. ומן הענין לציין כאן, את דברי החסיד רבנו יונה בפירושו ל'משלי' (כג כד) על הפסוק: "גִּיל יָגִיל אֲבִי צַדִּיק וְיוֹלֵד חָכָם יִשְׂמַח בּוֹ" שהשמחה, היא גדולה מן הגילה. על כן יזכיר הכתוב את השמחה על החכם, כי יש בו בחכם שתי מעלות; גם שהוא צדיק וגם שהוא חכם. כי לא ישבח שלמה המלך ע"ה את החכם, אם אינו צדיק.
וממשיך רבנו יונה וכותב בלשונו: 'גם לא יקרא חכם, זולתי זה הנמשך אחרי הנפש החכמה. כאשר לא יקרא ישר, מי שהוא מכיר את היושר אם אין נפשו ג"כ נמשכת אחרי היושר. ואמרו המוסרים; אל תדמה בנפשך שאתה חכם, כל זמן שאתה רואה את נפשך נמשכת אחרי התאוה. ודע כי יותר קרוב להקרא חכם, מי שנפשו נמשכת אחר חפץ החכמה וקיום דברים בהנהגותיה, אע"פ שעדיין לא למד החכמה, מן הנמשך אחרי התאוה, אף שכבר למד חכמה'.

"וְשָׁחַט אֶת הַצִּפּוֹר הָאֶחָת" (יד ה)
כתב רבנו הגר"ח קנייבסקי שליט"א בספרו 'טעמא דקרא': יש לבאר מדוע נאמר כאן בכתוב תיבת: "צִּפּוֹר" מלא עם האות וי"ו ואילו לגבי "הַצִּפֹּר הַחַיָּה" נאמר בכתוב תיבת: "צִפֹּר" חסר האות וי"ו?
אלא שהנה שני צפורי המצורע מצוותן שיהו שוין. כמבואר בגמרא במסכת 'יומא' (סב:). אך אי אפשר שיהיו שוין לגמרי שהרי אמרו חז"ל: שאפילו חיטה, אין חיטה הדומה ממש לחברתה. אלא שצריך להשתדל שיהיו דומין עד כמה שאפשר. וכמש"כ בזה ב'תוספות ישנים' במסכת 'יומא' תחילת פרק 'שני שעירי' ובודאי שמסתבר לומר שהצפור הנראית יותר יפה מצוה לעשותה לצפור השחוטה שבה מתקיים כעין קרבן. ולכן כתוב בה: "צִּפּוֹר" מלא. אבל "הַצִּפֹּר הַחַיָּה" נכתבה חסר, שהיא הגרועה יותר. ומה שכתוב אח"כ: "וְטָבַל אוֹתָם וְאֵת הַצִּפֹּר הַחַיָּה בְּדַם הַצִּפֹּר הַשְּׁחֻטָה" חסר, אף שמדבר בצפור השחוטה, י"ל: משום שאחר שנשחטה ונאסרה בהנאה ונעשית מצותה, מעתה בטלה חשיבותה. (אך גבי בית המנוגע, נשתנה הסדר. ושם צריך טעם אחר).

"זֹאת תִּהְיֶה תּוֹרַת הַמְּצֹרָע... וְצִוָּה הַכֹּהֵן וְלָקַח לַמִּטַּהֵר שְׁתֵּי צִפֳּרִים"
פרש"י: 'לפי שהנגעים באין על לשון הרע ('חולין' קמ. 'ערכין' טו.) שהוא מעשה פטפוטי דברים, לפיכך הוזקקו לטהרתו צפרים שמפטפטין תמיד, בצפצוף קול'.
הלאו שעובר המספר לשון הרע הוא: "לֹא תֵלֵךְ רָכִיל בְּעַמֶּיךָ" (ויקרא יט). כמבואר ברש"י (שם). וא"כ כל האיסור והלאו הוא בדבור ולמה אמר הכתוב בלשון: "לֹא תֵלֵךְ רָכִיל"?
תירץ ה'חפץ חיים' בספרן 'שמירת הלשון' (כלל ב יב בהגהה) בשם השל"ה הקדוש: שהתורה באמת באה לומר שבלשון הרע לא רק על הדבור עצמו יש איסור, אלא גם על ההליכה עצמה ולכן כתוב בלשון: "לֹא תֵלֵךְ רָכִיל". וכן מצינו אצל המרגלים שכתוב שם: "בְּמִסְפַּר הַיָּמִים אֲשֶׁר תַּרְתֶּם אֶת הָאָרֶץ אַרְבָּעִים יוֹם יוֹם לַשָּׁנָה יוֹם לַשָּׁנָה תִּשְׂאוּ אֶת עֲוֹנֹתֵיכֶם אַרְבָּעִים שָׁנָה" ('במדבר' יד). שהם קבלו עונש בעבור הימים שהלכו לתור את הארץ והדבר תמוה: הרי העון שלהם היה שהוציאו דיבתם רעה על הארץ, א"כ מדוע נענשו ארבעים שנה על הליכתם? 
אלא, לפי מה שביאר ה'חפץ חיים' הדבר מובן: שהיות ויש איסור גם על ההליכה והליכתם של המרגלים גם היתה במחשבה רעה כפי שביאר הגר"ח שמואלביץ זצ"ל, לכן נענשו מידה כנגד מידה ארבעים שנה כנגד ארבעים יום שהלכו במחשבה רעה.

ספירת העומר
טעם שיטת הרמב"ן שמצות ספירת העומר אינה מצות עשה שהזמן גרמא
שיטת הרמב"ן: שספירת העומר לנשים, אינו נחשב מצות עשה שהזמן גרמא. 
הקשה ה'דברי יחזקאל' (מה ד): מדוע לא נחשב למ"ע שהזמן גרמא, הלא המצוה בזמן מסוים?
ותירץ ה'דברי יחזקאל': שמ"ע שהזמן גרמא נחשב רק שהזמן מחייב, כגון: מצות סוכה שהזמן של סוכות, מחייב לישב בסוכה. משא"כ ספירת העומר, לא הזמן מחייב את הספירה אלא בגלל שהתורה אמרה: "וּסְפַרְתֶּם לָכֶם מִמָּחֳרַת הַשַּׁבָּת מִיּוֹם הֲבִיאֲכֶם אֶת עֹמֶר.." ('ויקרא' כג). כלומר: שאם הבאת העומר היתה בזמן אחר הרי שהיה צריך לספור בזמן אחר, זאת אומרת; שלא הזמן הוא הגורם, אלא מצות הבאת העומר היא הגורם. משא"כ בסוכה, הציווי הוא על הזמן. 
הגאון רבי חיים פנחס שיינברג מבאר בספרו 'משמרת חיים' (עמ' ס) בדרך אחרת ואלו דבריו: שמ"ע שהזמן גרמא, שייך רק שהמצוה שייך בעצמיותה בכל זמן, רק שהתורה באה והגבילה את הזמן, כגון: סוכה. שאפשר לשבת בסוכה כל השנה כולה, רק שהתורה באה והגבילה בזמן קצוב של שבעת ימים, זה נחשב מ"ע שהזמן גרם. משא"כ בספירת העומר, שעצם המצוה לספור חמישים יום אחרי הבאת העומר ובזמן אחר לא שייך את המצוה כי לא מביאים את העומר, א"כ אין המצוה מוגבלת בזמן, אלא שבזמן אחר, לא שייך את המצוה כלל, זה לא נחשב למ"ע שהזמן גרמא, כי לא הזמן הוא הגורם. 

חבל הצלה ארוך
"זאת תהיה תורת המצורע"
"הצרעת אינו ממנהגו של עולם, אלא אות ופלא היה בישראל כדי להזהירם מלשון הרע. בתחילה משתנות קירות ביתו, אם חזר בו – יטהר הבית. אם עמד  ברשעו עד שהותץ הבית, משתנים כלי העור שבביתו. אם חזר בו – יטהרו. ואם עמד ברשעו, משתנה עורו ויצטרע ויהיה מובדל ומפורסם לבדו, עד שלא יתעסק בשיחת הרשעים שהוא הליצנות ולשון הרע". (הרמב"ם, בהלכות טומאת צרעת, טז, י)

זאת תהיה תורת המצורע ביום טהרתו (יד – ב)
לכאורה יש לתמוה, לשם מה צריך המצורע להביא קרבן, והלא יסורים ממרקין כל עוונותיו של אדם ולמה איפוא לא יתכפר חטאו על ידי היסורים שבאו עליו עקב הצרעת?
ברם, דבר זה, שיסורים ממרקין כל עוונותיו של אדם, למדו חכמינו מקל וחומר משן ועין, מה שן ועין שהן אחד מאבריו של האדם – עבד יוצא בהן לחרות, הרי יסורים שממרקין כל גופו של אדם על אחת כמה וכמה (דברים ה'). והנה עבד הרי אינו יוצא לחרות אלא אם קטע לו האדון ראשי אברים שאינם חוזרים, אם כן אפשר להביא מזה ראיה רק על יסורים שאין להם עוד רפואה; אבל אם המצורע נתרפא מצרעתו, הרי מתברר שהיו אלה יסורים שיש להם רפואה, ואם כן אפשר שאינם מכפרים ולכן עליו להביא קרבן בתור כפרה.
זהו שמתכוין הכתוב לומר: "זאת תהיה תורת המצורע" – שעליו להתכפר על ידי קרבן; ואם תשאל, למה לא יכפרו עליו יסוריו? הרי התשובה היא: "ביום טהרתו" – הנה הלא נתרפא סוף סוף מצרעתו, ויסורים שיש להם רפואה אי-אפשר ללמוד משן ועין שהם מכפרים... (דברי הגאונים בשם הגאון מהר"ם אש ז"ל).

זאת תהיה תורת המצורע ביום טהרתו (יד – ב)
המצורע – המוציא רע (חז"ל).
חכמים אמרו, שנגעים באים על חטא לשון הרע.
המדרשים וספרי המוסר מרחיבים את הדיבור על חומר החטא של לשון הרע, שלא זו בלבד שחטא זה נמנה בשורה אחת עם העבירות החמורות: עבודה זרה, גלוי עריות ושפיכות דמים – אלא שהמדבר לשון הרע גם מטמא את פיו ואפילו דברי תורה ותפילה שיוצאים מאותו פה נטמאים ונופלים לידי כוחות הטומאה.
לפיכך אמר דוד המלך: "נצור לשונך מרע ושפתיך מדבר מרמה סור מרע ועשה טוב" (תהילים לד- יד, טו) – אין ערך לעשיית הטוב אלא אם כן שומרים על הפה מלשון הרע, שאילולא כך אין הטוב מגיע לעולם למקומו הנכון. אבל אם המצורע חוזר בתשובה ומיטהר מחטאו, אזי באים על תיקונם כל דברי התורה שלמד עד כה, ורק עתה הם נזקפים לזכותו. זהו שאמר הכתוב: "זאת תהיה תורת המצורע" – התורה הנלמדת על ידי המצורע מתקבלת רק "ביום טהרתו" – שאז היא באה על תיקונה, ואילו עד לטהרה אין לה כל ערך. (קומץ מנחה).
לפיכך אמרו חכמינו על בעל לשון הרע: "מה תקנתו? יעסוק בתורה ויתרפא" – רק עתה "ביום טהרתו" עשוי לימוד התורה להביא לו רפואה, ואילו לפני כן, בטרם נטהר וחזר בתשובה, אין זה מועיל לו ולא כלום ... (אור לחיים).
נאמר ב"חובת הלבבות", כי בשעה שאדם מדבר לשון הרע על חברו נוטלים הימנו את מצוותיו וזוקפין אותן לזכותו של האדם המדובר; ומאידך מעבירים את חטאיו של זה לבעל הלשון הרע.
לפיכך אמר הכתוב: "זאת תהיה תורת המצורע ביום טהרתו" – רק החל מיום זה, בו הוא מיטהר וחוזר בתשובה, נשארת התורה שהוא לומד ברשותו והיא שייכת לו. אבל עד כה נזקפה כל תורתו לזכותו של האדם שעליו דיבר לשון הרע, ולא היתה שלו... (ארץ צבי).
לפי דברי "חובת הלבבות" דלעיל מסתברת היטב הכוונה שבמאמר חכמינו: "כל המעביר על מידותיו מעבירין ממנו כל פשעיו" – כלומר, אדם שמדברים עליו לשון הרע ואף על פי כן הוא מעביר על מידותיו ומבליג, מעבירים ממנו את כל פשעיו וזוקפים אותם לחובתו של בעל הלשון הרע... (שם).
אפשר שזוהי גם הכוונה במאמר חכמינו: "טוב שברופאים לגיהינום" – הדברים אמורים כלפי בעל לשון הרע, שהוא טוב שברופאים, שכן אותו אדם שעליו דיבר, מתרפא על ידו ברגע אחד מכל חטאיו ופשעיו, ואילו הוא גופו יורד לגיהינום... (שם).

זאת תהיה תורת המצורע ביום טהרתו (יד – ב)
תורת המוציא שם רע, שהנגעים באים על לשון הרע (מדרש וגמרא).
חטא לשון הרע הוא כה חמור, שלא זו בלבד שאסור לדבר בגנותו של הזולת, אלא חכמינו הזהירו גם שלא לדבר בשבחו של הזולת, כי "מתוך שבחו אתה בא לידי גנותו".
כן הזהירו חכמינו על "אבק לשון הרע", שלא יאמר אדם: "נורא בי פלניא" – כלומר, בביתו של אדם פלוני אפשר למצוא תמיד אש בוערת, לפי שזה עלול להתפרש כאילו אותו אדם להוט יתר על המידה אחרי האכילה ותדיר מבשלים ואופים בביתו. וכיוון שדיבורים כגון אלו נחשבים גם הם לאבק לשון הרע, אכן אמרו חכמינו שקשה מאוד להזהר בכך – "שלושה דברים אין אדם ניצול מהם בכל יום... אבק לשון הרע".
בזה היה המגיד מקלם ז"ל מפרש את הפסוקים בתהילים: "אמרתי אשמרה דרכי מחטוא בלשוני... נאלמתי דומיה החשיתי מטוב וכאבי נעכר חם לבי בקרבי בהגיני תבער אש דברתי בלשוני" (תהילים לט – ב, ג, ד) – דוד המלך תוהה ותמיה, על שום מה נענש ביסורים בעוד שהוא היה נזהר מלשון הרע, ולכן הוא אומר: "נאלמתי דומיה" – הן כה שמרתי את לשוני, עד כי נאלמתי בדומייתי לבלי להוציא מפי דבר רע על איש; יתרה מזו: "החשתי מטוב" – נמנעתי אפילו מלומר דבר טוב על איש, שלוא לבוא לידי דיבור רע, ואף על פי כן "וכאבי נעכר" – על שום מה הנני כואב ומנוגע ביסורים? ברם "חם לבי בקרבי" – לבי מתלהט ונצרב בהעלותי על זכרוני, כי "בהגיגי תבער אש" – שאמרתי דברים שאינם אלא אבק לשון הרע בלבד, כגון: בביתו של פלוני תבער תדיר אש (שזה מסמל את המושג אבק לשון הרע) – "דברתי בלשוני" – גם זה נחשב לדיבור לשון הרע ולכן אני מנוגע ביסורים...

זאת תהיה תורת המצורע ביום טהרתו (יד – ב)
מעשה ברוכל אחד שהיה מחזיר בעיירות והיה מכריז ואומר מאן בעי למזבן סם חיים. רבי ינאי שמעיה, אמר ליה זבין לי, אמר ליה לאו אנת צריך לי ולא דכוותך. אטרח עליה, הוציא לו ספר תהילים הראה לו פסוק: "מי האיש החפץ חיים", מאי כתיב בתריה: "נצור לשונך מרע". אמר רבי ינאי כל ימי הייתי קורא הפסוק הזה ולא הייתי יודע היכן הוא פשוט עד שבא רוכל זה והודיע. (מדרש רבה).
אותו רוכל שהיה מוכר כל מיני סמים לרפואה, הוכיח להם לבריות כי גם שמירת הלשון מרע מהווה במובנה הפשוט רפואה יעילה, הנותנת בריאות וחיים. שכן על ידי כך מונע האדם כל מיני מריבות, שנאות, התרגזויות ותככים – דברים שמזיקים לבריאותו של אדם, מרופפים את עצביו ומקצרים את ימיו.
התפעל מזה רבי ינאי ואמר, שתמיד היה מפרש את הפסוק: "מי האיש החפץ חיים" – שהכוונה היא לחיי העולם הבא, שם מקבל אדם שכר רב בעד שמירת הלשון, ומעולם לא העלה על דעתו שהדבר אמור גם לגבי החיים היומיומיים בעולם הזה; עד שבא אותו רוכל ופירסם את הדבר בין הבריות, כי שמירת הלשון אינה רק מצוה שמתן שכרה הוא בעולם הבא, אלא היא מהווה גם רפואה פשוטה לבריאותו של האדם ונותנת לו חיים, מאחר שעל ידה הוא מונע התרגזויות וזעזועי עצבים, החותרים תחת בריאות האדם ומקצרים את ימיו... (כוכב מיעקב).
אף כי אמר הרוכל לרבי ינאי, שלא לאנשים שכמותו הוא מתכיון, בכל זאת לא הירפה ממנו והפציר בו, עד שהזהיר גם אותו על שמירת הלשון. 
רבי ינאי הוכיח בזה, שאפילו אנשי מעלה צריכים ללמוד, לשקוד ולעמול על ענין "נצור לשונך מרע" שהוא ענין קשה ביותר"... (אוסף מכתבים מאדמו"ר רא"מ מגור זצ"ל).
רבי ינאי למד מאותו רוכל, שאין די בזה שאדם שומר על עצמו מלשון הרע, אלא מחובתו ללמד זאת גם לאחרים ולהזהירם על כך. מזה שהרוכל היה מחזיר על העיירות ומכריז: "מי האיש החפץ חיים?" ואחר היה משיב להם לאנשים המתקהלים סביבו: "נצור לשוך מרע!" – הסיק רבי ינאי פשוטו של פסוק, שגם דוד המלך נהג כך והיה מהלך ומכריז: "מי האיש החפץ חיים? – נצור לשונך מרע!"... (כתב סופר).

זאת תהיה תורת המצורע ביום טהרתו (יד – ב)
הבעל שם טוב היה אומר: אם חשקה נפשך לבזות מישהו – בזה את עצמך. ואם חשקה נפשך להלל מישהו – מוטב כי תהלל את השם יתברך... (תולדות יעקב יוסף).

 
פרשת אחרי מות

"אחרי מות שני בני אהרן"
כיון ששמע איוב מיתת שני בני אהרן אמר: "אף לזאת יחרד לבי" (מדרש)
חכמינו אמרו, כי איוב נדון ביסורים על שום ששתק בעת שגזר פרעה להשליך את ילדי ישראל אל היאור, ולא מחה על כך.
והנה, על חטאתם של נדב ואביהוא אמרו חכמינו: "היו משה ואהרן מהלכין בדרך ונדב ואביהו מהלכין אחריהם וכל ישראל אחריהם, אמר לו נדב ואביהוא, אימתי ימותו שני זקנים הללו ואני ואתה ננהיג את הדור. אמר להם הקב"ה: נראה מי קובר את מי".
וקשה, אם נדב אמר זאת מדוע איפוא נענש אביהוא ? אלא מכאן אנו למדים, שהשומע דבר רע ואינו מוחה אלא שותק, הריהו ראוי לעונש.
ובכן, כיון ששמע איוב על דבר מיתת שני בני אהרן – גם של אביהוא – למד מזה, שהעובר בשתיקה על דברים רעים נענש גם הוא – מיד נחרד לבו, כי הבין שגם הוא צפוי לעונש על אשר שתק ולא מחה כנגד גזרותיו של פרעה. (נחל קדומים)

"בקרבתם לפני ה' וימתו"
נדב ואביהוא, בני אהרן, ביקשו לעבוד את ה' מתוך התבטלות הגשמיות, ממש עד כלות הנפש, עד ש"וימתו". אומר רבי מנחם מנדל שניאורסון מליובאוויטש, כי זהו היה גוף החטא שלהם. ההתקרבות האמיתית אל ה' צריכה להיות ע"י קיום המצוות בעולם גשמי ובגוף גשמי. ב"מי שילוח" מביא המחבר, רבי מרדכי יוסף, את ה"נוסחא" כיצד צריכה להיות אותה קרבה אל ה'. זו, לדבריו, צריכה להיות מאוזנת. איזון בין יראת ה' לבין אהבת הבורא. בניו של אהרן הפריזו, לשיטתו, באהבתם את ה', ובכך הביאו כלייה על עצמם. באופן שונה מסביר רבי שמשון רפאל הירש. לשיטתו, חטאם היה בכך שחשבו את עצמם קרובים לה' יותר מכפי שהיו במציאות, ומתוך זה הם האמינו שהם יודעים מה רוצה ה', ועשו את המעשה בלי שיורה להם לעשות כן.

"וכפר בעדו ובעד ביתו"
מה עניין ביתו, הרי הכהן בא להתפלל על עצמו ועל העם כולו? אלא מפרש רבי שמשון רפאל הירש, שאין לתאר כהן גדול בלא בית, בלא נישואין ובלא אישה, שהרי הכהן הגדול מבטא עבור העם אידיאל מוסרי, הוא משמש דוגמא להתנהגות, ועליו להיות מודל לחיי משפחה שקטים, רגועים ומוסריים.

"ושפך את דמו וכסהו בעפר"
אומר השד"ל, "וכסהו בעפר", כדי שלא יישאר דם, שכן לו נשאר דם על הקרקע, עשויים לטעות ולחשוב שדם אדם הוא, ועלולים גם לחשוב, שבארץ ישראל הקדושה, נשפך ח"ו דם נקי.

"ולא תקיא הארץ אתכם"
אומר רבי צבי הירש קלישר: מי שאינו ראוי לשבת בארץ ישראל, הארץ ממאיסה את עצמה עליו שלא ירצה לשבת בה, והוא הולך ומוציא דיבת הארץ רעה. אין הוא ידוע , שלא שנאתו שלו לארץ, אלא ששנאת הארץ אותו, מדברת מתוך גרונו. ("תורת עם").

"בזאת יבוא אהרן אל הקדש"
בדבר זה גופו שנאמר לו "ואל יבוא בכל עת אל הקדש" יבוא אהרן אל הקדש, הכרה זו שהוא בא עתה למקום קדוש ביותר שאסור לבא אליו בכל ימות השנה. תביאו לידי מורא ופחד עד שמתוך זה יהיה באמת ראוי לבא אל הקודש (מלא העומר)

"שמרתם את חקתי ואת משפטי אשר יעשה האדם וחי בהם"
"וחי בהם" יש להשקיע את כל החיים בתוך המצווה, בשעה שעוסקים בה...
לפיכך הדין הוא ש"העוסק במצווה פטור מן המצוה" שהרי כבר השקיע את כל חייו במצוה בה הוא עוסק, וממילא איננו יכול עוד לעסוק במצוה אחרת. (חידושי הרי"ם זצ"ל)

"הוכח תוכיח את עמיתך ולא תשא עליו חטא"
הוכח את עצמך בעת שאתה מוכיח את חברך, כי יהא ידוע לך שגם אתה יש בך חלק בחטאו של כל אדם מישראל, "ולא תשא עליו חטא" אל תטיל עליו את כל החטא.
אם תרגיש את עצמך כשותף לחטאו ותחזור בתשובה תועיל תוכחותיך שגם הוא יחזור בתשובה. (שפת אמת)

עבודת אמת
היו זמנים שרבנו הזקן, בעל התניא, היה נודד בעיירות ישראל כשהוא מעלים את זהותו. פעם אחת הגיע לביתו של יהודי, למדן, ירא-שמים ועשיר גדול, שהצטיין במיוחד בהכנסת-אורחים. הוא בנה בית-הארחה מיוחד, עם פתחים מכל ארבעת הכיוונים, כאברהם אבינו בשעתו, והציב שם משרתים שתפקידם לשרת כל עובר ושב, ללא תשלום.
כאשר רבנו הזקן הגיע לשם, הכיר בו בעל-הבית כי הוא איש מורם מעם וביקש לשוחח עמו. האיש שפך את ליבו לפני הרבי ואמר: "אני משקיע מאמצים רבים כדי לעזור לעניים ולנזקקים, אבל אני מרגיש שהדברים לא נעשים באמת". כאן פרץ בבכי וקרא: "מה ערך לכל מעשיי הטובים, כאשר הדבר אינו נעשה באמת!".
הרבי שקע בהרהורים ולבסוף אמר: "אבל העני נעשה שבע באמת"...

"וַיְדַבֵּר ה' אֶל משֶׁה אַחֲרֵי מוֹת" (טז א)
כתב רבנו יעקב 'בעל הטורים': 'סמך פרשת יום הכפורים לפרשת נדה, לומר לך; מה נדה תשב ז' נקיים קודם שתטהר, אף ביום הכפורים יש להפריש את הכהן הגדול ז' ימים קודם שיכנס לפנים'.

"וְלָקַח אֶת שְׁנֵי הַשְּׂעִירִם... וְנָתַן אַהֲרֹן עַל שְׁנֵי הַשְּׂעִירִם" (טז ז)
כתב רבנו הגר"ח קנייבסקי שליט"א בספרו 'טעמא דקרא': כתוב כאן תיבת: "שְּׂעִירִם" חסר. והדבר אומר דרשני. 
וי"ל: שהוא משום, ששני שעירי יוה"כ צריכין להיות שוין לכך נכתב חסר, כאילו היו שעיר אחד וכמו שפירש רש"י בפרשת 'עקב' על תיבת: "לֻחֹת" שנכתב חסר, בשביל ללמדנו שהיו שניהן שוין.
ומה שבסוף הפרשה נכתב: "וְלֹא יִזְבְּחוּ עוֹד אֶת זִבְחֵיהֶם לַשְּׂעִירִם" ('ויקרא' יז). ג"כ תיבת: "שְּׂעִירִם" חסר. שם יש בו טעם אחר והוא: משום שמדבר בעבודה זרה ובעבודה זרה כתוב תמיד בתורה חסר, כמו: "לֹא תַעֲשׂוּ לָכֶם אֱלִילִם" (שם כו). "אַל תִּפְנוּ אֶל הָאֱלִילִם" (שם יט). והוא משום בזיון העבודה זרה, שהיא חסרה ואין בה שלימות.

"וַיַּעַשׂ כַּאֲשֶׁר צִוָּה אֶת ה' משֶׁה" (טז לד)
איתא ב'תורת כהנים' ומובא ברש"י: 'להגיד שבחו של אהרן, שלא היה לובשן לגדולתו, אלא כמקיים גזירת המלך'. וצ"ב, מה כבוד יש בלבישה זו, הרי בגדי זהב מכובדים יותר מהם? 
וביאר בזה רבנו ה'חתם סופר': שלכאורה היה אהרן בוש בבגדי זהב, מפני חלקו בחטא עגל הזהב. וכיון שכך היה לו לשמוח ביום הכפורים שמסיר בושתו ולובש בגדי לבן. לזה השמיענו הכתוב שאדרבה היה נוח לו להתבייש, כדי שתהיה לו כפרה ואף על פי כן, לבש את בגדי הלבן כאשר ציוהו ה'.


"וְזָבְחוּ זִבְחֵי שְׁלָמִים לַה' אוֹתָם" (יז ה)
כתב רבנו ה'אור החיים': היה צ"ל: "וְזָבְחוּ אוֹתָם זְבָחִים" ואולי שנתכוון האדון להראות חיבת הקדש אשר חבב עמו ואמר כי זבחי שלמים הם קרבנות המשתתפים בשלחן אחד יחד; בנים ואביהם. והוא אומרו: "שְׁלָמִים לַה' אוֹתָם" וחוזרת תיבת: "אוֹתָם" לבני ישראל הזובחים, האמורים בתחלת הכתוב, לא לנזבחים'.
והוסיף על כך בזה הלשון: 'על דבר זה לבד תתנתק הנפש מנרתיקה ותקום לעבודת הקל במסירות נפש מבלי הרגש, להפלגת ערבות הנרגש בבחינת אהבתו יתברך בנפש המרגשת בטעימת נועם חיבתו וכל זה קטן הוא להמתחיב לנו עשות לערך המוקדש ממנו יתברך, בבחינת שעשוע חבובינו והרוממות אשר רומם את עם קדושו'. והדברים מלהיבים לעבודת הי"ת בשמחה ובטוב לבב.

"וְהִכְרַתִּי אֹתָהּ מִקֶּרֶב עַמָּהּ" (יז י)
כתב רבנו מאיר שמחה מדוינסק בספרו 'משך חכמה': דע וראה, שבאיסור אכילת החלב שאוכל האדם לתיאבון כתוב: "וְנִכְרְתָה", בלא ליחס את הפעולה להשי"ת הטוב. אבל באיסור אכילת דם שנפשו של האדם קצה בו כמבואר בסוף מסכת 'מכות' ונמצא שהאוכלו אינו אלא להכעיס כתוב: "וְהִכְרַתִּי אֹתָהּ", מיוחס מעשה ההכרתה אל השי"ת שיעשה במכוון.
ומביא בסוף דבריו: מעתה בוא וראה כדיוק הזה גם לענין יום הכפורים, שבפרשת 'אמור' מה שנכתב לגבי איסור האכילה שהוא לתיאבון כתוב: "וְנִכְרְתָה", אבל לענין איסור המלאכה שאינה לתיאבון, אלא להכעיס, כתוב: "וְהַאֲבַדְתִּי אֶת הַנֶּפֶשׁ" והיינו: כנ"ל שמיוחס בזה הפעולה להשי"ת. ודו"ק.


"וְלֹא תָקִיא הָאָרֶץ אֶתְכֶם" (יח כח)
הביא רש"י: 'משל לבן מלך שהאכילוהו דבר מאוס שאין עומד במעיו, אלא מקיאו. כך ארץ ישראל אינה מקיימת עוברי עבירה'. ובעונותינו הרבים אכן חרבה עירנו ונוטל כבוד מבית חיינו, גלינו מארצנו ונתפזרנו לבין האומות, עד כי יבא במהרה לציון הגואל, אשר אליו אנו מחויבים לצפות ולהאמין כי בוא יבא בזמן שיגזור עליו הבורא; 'אֲנִי מַאֲמִין בֶּאֱמוּנָה שְׁלֵמָה. בְּבִיאַת הַמָּשִׁיחַ. וְאַף עַל פִּי שֶׁיִּתְמַהְמֵהַּ. עִם כָּל זֶה אֲחַכֶּה לּוֹ בְּכָל יוֹם שֶׁיָּבוֹא'. ומהשאלות הראשונות העומדות בדינו של האדם לאחר אריכות ימיו, עומדת השאלה: 'ציפית לישועה'? ('שבת' לא.). וכבר הרחיב רבנו ה'חפץ חיים' בחבורו 'ציפית לישועה', בכל פרטי החיוב הזה. וראוי לכל איש ישראל לשנן דברי הספר הקדוש ולא יבוש ולא יכלם לעולם שכולו טוב.
ומן הענין להביא בזה, מה שכתב רבנו החיד"א בספרו 'שם הגדולים': על מורנו הר"ר אברהם מדינה שהיה מרבני מצרים בזמן מהר"ם הלוי, ששאל מן השמים על המשיח אימתי יבוא והשיבו לו: 'מי שאל ואל צפן וסתרי', כלשון הכתוב: "מִישָׁאֵל וְאֶלְצָפָן וְסִתְרִי" ('שמות' ו). ובאו לרמוז לו: מי שאל על כך, הלא הא-ל צפן דבר זה והסתירו. ואף על פי כן חזר שוב לשאול פעם אחרת שישיבו על שאלה זו והשיבו לו: 'הנה מיתתו ותשובתו באים כאחד ולכן לא יסרב', כלומר: אם יודיעוהו מתי יבא המשיח, יהא מוכרח למות באותו הרגע תיכף ומיד.


פרשת קדושים  

וידבר ה' אל משה לאמור דבר אל בני ישראל ואמרת אליהם קדושים תהיו כי קדוש אני ה' אלהיכם (יט. א- ב)
"יכול כמוני? תלמוד לומר 'כי קדוש אני' – קדושתי למעלה מקדושתכם" (ויקרא רבה כד).
שאל הרה"ק רבי יחיאל מיכל מזלוטשוב זי"ע וכי מה זה בא ללמדנו? הרי כל ילד יודע, שקדושת ה' גדולה מקדושת ילוד אשה, אשר מעפר יסודו? אלא כוונת הכתוב היא כך: תדעו לכם! "שקדושתי למעלה" – כל הקדושה שלי למעלה, היא רק "מקדושתכם" – מכוח קדושתכם למטה כאן בעולם השפל! וככל שאדם מרבה לשמור עליו כאן למטה, כך שמו של הקב"ה מתגדל ומתקדש למעלה!… 
ובדרך אחר, פירשו צדיקים: הכתוב אומר (ויקרא טז. טז) "השוכן אתם בתוך טומאתם". ללמדך ששכינה שרויה ביניהם, בקדושתה, הגם שהם טמאים. על זה נאמר "יכול כמוני", שגם האדם יכול להיות קדוש ובד בבד לשכון במקום טומאה, כמדתו של הקב"ה. תלמוד לומר "כי קדוש אני", קדושתי למעלה מקדושתכם. רק אצלי נאמר "השוכן אתם בתוך טומאתם", אבל האדם אינו מסוגל לכך…

וידבר ה' אל משה לאמר דבר אל כל עדת בני ישראל ואמרת אליהם קדושים תהיו כי קדוש אני ה' אלקיכם (יט. ב)
אמר הרה"ק רבי העניך מאלכסנדר זי"ע כתוב "קדושים תהיו" ושנינו במדרש שלא זו בלבד שזו מצוה "קדש עצמך", אלא גם הבטחה שתוכלולהיות קדושים, תשאלו איך, נאמר "כי קדוש אני" ובמתנה אני נותן לכם מקדושתי, מתנה טובה שנוכל לקחת דברים מהעולם הזה ולהביא לכלל קדושה. ולא מצינו בשום מקום בתורה כתוב "דבר אל כל עדת בני ישראל", רק בפרשת "קדושים" נאמרו דברי הללו. ולמה? כי אילו נאמר כאן "דבר אל ראשי המטות, היו פשוטי העם בני ישראל אומרים לעצמם, מה לנו ולקדושה השייכת לראשי העדה, לגדולים לבעלי נשמות גבוהות וקדושות, אבל נאמר כאן דווקא "דבר אל כל עדת בני ישראל" בלי יוצא מן הכלל, היינו שכל אחד מבני ישראל יוכל להיות קדוש, וזאת משום שמעיד הקב"ה כי קדוש אני. משל לאב עשיר שאומר לבנו, אין לך מה לדאוג, יש לאביך די כסף לכל צרכיך, להקב"ה יש די קדושה עבור כל אחד ואחד מבני ישראל שירצה לקיים את הדברים להצטרף אל הקדושה… על מאמר חז"ל "דעלמא דאזלינא מיניה כהילולא דמיא" (עירובין נד.) הסביר הרה"ק רבי מנחם מנדל מקוצק זי"ע ההשואה לחתונה באה להורות, כמו שאם בשעת הקידושין כשהחתן אומר 'הרי את מקודשת' שכח לומר את המלה "לי", הרי הפסיד את כל הסעודה. כן גם מי שעבר את העולם הזה ושכח לקדש ולטהר את עצמו, הלך ילך ובכה, ולעומת זאת המקדש עצמו במותר לו, בא יבא ברינה…

קדושים תהיו כי קדוש אני ה' אלקיכם (יט. ב)
מסופר, כי הרה"ק בעל התפארת שלמה זי"ע נסע פעם לגרמניה למעיינות מרפא, בשבת קודש פרשת קדושים הגיעו כמה משכילים לאכסניא שלו ובקשוהו שיאמר תורה, הרבי הבין שכוונתם להתלוצץ ממנו, פתח ואמר: כתוב בפרשה "קדושים תהיו וגו'" אני ה' אלקיכם. "איש אמו ואביו תראו וגו' אני ה' אלקיכם". "אל תפנו אל האלילים וגו' אני ה' אלקיכם". מקשה האלשיך הק' זי"ע מדוע הכתוב מסיים שלוש פעמים אני ה' אלקיכם, היה די שיסיים אחר ג' הפסוקים אני ה' אלקיכם. אלא הכתוב מדבר כנגד שלושה קבוצות שיש בעם ישראל: צדיקים, בינונים ורשעים. ומי שאומר דברי תורה ודרשה בצבור, ראשי תיבות צ'דיקים ב'ינונים ור'שעים, צריך לומר נגד רוחו של כל אחד ואחד. תחילה מדבר נגד צדיקים, קדושים תהיו שיקדשו עצמם במותר להם וגמר הדרשה אני ה' אלקיכם, ואחר כך אמר נגד בינונים, כיבוד אב ואם ושמירת שבת וסיים אני ה' אלקיכם, ונגד רשעים אמר הכתוב אל תפנו אל האלילים, על כל פנים אל תשתמדו, וסיים הדרוש אני ה' אלקיכם. כאן פנה התפארת שלמה כנגדם ואמר: גם כלפיכם התורה מדברת, אף שאינכם שומרים שבת ועושים עבירות, אל תמירו דתכם ח"ו, ישראל, אף שחטא, ישראל הוא (סנהדרין מד. א)

ואהבת לרעך כמוך (יט. יח)
בספר "יסוד צדיק" מובא, שפעם פנה הרה"ק רבי שלומק'ה מזועהיל זי"ע אל משמשו הגה"צ רבי אלי' ראטה זצ"ל ושאל אותו הביאור בדברי רבי עקיבא (תו"כ פר' קדושים) "ואהבת לרעך כמוך זה כלל גדול בתורה", אם הוא אומר כלל גדול סימן שיש גם כלל קטן, ומהו אפוא אותו כלל קטן? ר' אלי' החריש והמתין למוצא פי הרבי.
המשיך הרבי ואמר לו ביאור הדברים כך הוא: למשל אם תשמע שסוחר אתרוגים נודע הרוויח במסחר האתרוגים סכום עתק, אז הכלל קטן הוא שעינך לא תהיה צרה ברווחיו, כי מה דעלך סאני לחברך לא תעביד (שבת לא.), ואילו הכלל גדול הוא שלא רק שלא תכאב על רווחיו אלא אף גם תשמח בהם כמו שאתה בעצמך הרווחת אותם, וזה הכלל גדול ואהבת לרעך כמוך!… הגה"ק בעל החתם סופר זי"ע מפרש בספרו "תורת משה" שרבי עקיבא אומר כן לשיטתו (ב"מ סב.), שדרש "וחי אחיך עמך" חייך קודמין לחיי חברך. (בסוגיה שם נחלקו בן פטורא ורבי עקיבא במקרה ששניים היו מהלכים בדרך, ולאחד מהם יש קיתון מים – האם חייב לתת גם לשני, ואז ימותו שניהם, או שישתה האחד ויחיה, בן פטורא סובר "ימותו שניהם ואל יראה אחד מהם במיתתו של חבירו מסברה ולא מפסוק, ואילו רבי עקיבא דורש מהפסוק "וחי אחיך עמך" – חייך קודמים לחיי חברך). וא"כ כיון שחייך קודמין כיצד יתכן לומר ואהבת לרעך כמוך, לכן אומר שחייך קודמין היינו דווקא בענייני העולם הזה, אבל בחיים הנצחיים – בלימוד התורה חייב ללמד אחרים אפילו אם על ידי כך מבטל עצמו מלימודו, על כן אמר רבי עקיבא זה כלל גדול בתורה, שבענין לימוד התורה הוא כלל גדול לאהוב את חברך כמוך.

ואהבת לרעך כמוך (יט. יח)
איתא בגמרא (שבת לא. א) שהלל למד לגוי מאי דעלך סאני לחברך לא תעביד. ושואל כבר המהרש"א זי"ע מדוע לא אמר לו את הכתוב כלשונו, "ואהבת לרעך כמוך" אלא תרגם בלשון שלילי? וכתב הגאון רבי יוסף שאול נתנזון זי"ע בעל "השואל ומשיב" בספרו "דברי שאול" עה"ת: שמעתי מחברת חסידי קאצק ומטו בה משמו של הרה"ק בעל החידושי הרי"ם זי"ע: גוי לא מסוגל להבין דרגת "ואהבת לרעך כמוך" על דרך החיוב, מדריגה זו היא יותר מדאי בשבילו, הוא יכול להבין שלא לצער ולעשות רע לשני, זה עוד נתפס בשכלו… ואילו הרה"ק בעל הבית ישראל מגור זי"ע תירץ בפשטות, שהרי אמרו בגמרא חגיגה (יג. א) שאסור ללמד לגוי תורה, לפיכך תרגמו לו את הכתוב לארמית. 

בצדק תשפוט עמיתך (יט. טו)
כמשמעו, דבר אחר הוי דן את כל האדם לכף זכות (רש"י). ידועים הם דברי הרה"ק בעל השפת אמת זי"ע על המשנה (אבות. א. ו) "הוי דן את כל האדם לכף זכות" – שלפני שאתה הולך לדון את האדם עליך להתבונן ב"כל האדם", לרדת אל שרשיו מילדות, להעמיק אל צפונות נפשו, לחקור ועוד פעם לחקור בבעיותיו האישיות, בכישוריו, במצבו הכלכלי, האם 'הולך לו' בחיים או לא, ורק אחרי שהתבוננת ב"כל האדם" – יש לך את הזכות להכריע לכאן או לכאן. כי מה אתה יודע מה עבר עליו היום? ואולי עדיף לך לאמן ולתרגל את מוחך בלימוד זכות, ואפילו "מתחת לאדמה", גם בדברים כאלה שלכאורה אין כל הגיון להצדיקו, ואפילו עד כדי כך - "לעקם את שכלך" לכוון את המחשבות אל הנתיב הבלתי מסתבר, זה שאינו עולה כלל על דעתך, ולחשוב: אולי בכל זאת סיבה זו וזו – אפילו שאינה הגיונית, הביאה אותו להתנהגות שכזו… מפרטי הסיפור המדהים הבא – אותו סיפר הגאון הצדיק הירושלמי רבי אריה לוין זי"ע – נוכל ללמוד עד כמה צריך לפעמים להפעיל את "עקמימות השכל", כדי להבין שהמעשה שעשה הזולת – בצדק עשאו: ר' אריה זצ"ל השתתף פעם בהלווייתו של תלמיד חכם גדול. המון רב מתושבי ירושלים צעד אחר המיטה, ולצידו של ר' אריה הלך אחד מגדולי  ירושלים, שנודע לצדיק מפורסם וגאון נודע. לפתע, רואה ר' אריה את הצדיק ההוא עוצר ליד חנות פרחים, מתעכב דקות ארוכות ליד חלון  הראווה ואינו ממשיך עם מסע ההלוויה. גם כאשר אחרון המלווים כבר עזב את השטח, נשאר עדיין הצדיק להתבונן בחלון הראווה, בוחן את כל העציצים שהוצעו למכירה, ואינו ממשיך בקיום המצוה של הלוויית המת. ר' אריה החליט לעקוב אחרי המחזה המפתיע. הוא רואה בפליאה שהגאון נכנס אל תוך חנות הפרחים, שוהה שם כמה דקות ויוצא לאחר מכן עם אגרטל ענק, שהיה מלא עד גדותיו באדמה ובצמחים, ממשיך כמה צעדים, שב על עקבותיו ונכנס שוב לחנות ולבסוף יוצא ממנה עם העציץ לבד, ללא הצמח. עמד הצדיק ר' אריה ותמה כיצד אפשר ללמד עליו זכות? איך אדם מגיע לכזה דרגה נמוכה לנטוש את מצוות הלוויית המת, כדי להיכנס לחנות פרחים?! ומדוע לקח דווקא עציץ ענק שכזה? ועל מה ולמה החזיר אח"כ את הצמח? ר' אריה מנסה להעלות השערות מסוימות אבל ללא הצלחה – הוא לא מצליח להבין בדעתו מה קורה כאן, באמצע לווייה – פרחים? עציץ ענק?! כשראה שאינו מצליח ללמד עליו זכות, החליט לגשת אל האיש ולשאול אותו בעצמו לפשר מעשיו התמוהים בכדי לא להיכשל בדונו לכף חובה. ואכן אותו גאון החזיר 
תשובה שהותירה את ר' אריה המום! וכך הסביר: נוהג אני מימים ימימה לבקר את חולי השחפת בירושלים, שסכנת הידבקות בהם היא חמורה וכרוכה בפיקוח נפש. באחד מבתי החולים נפטר זה עתה, חולה שחפת, והרופאים רצו לשרוף את התפילין שלו יחד עם כליו ובגדיו וכל מה שבא עמו במגע, מחשש הידבקות. הסברתי לרופאים שאסור לשרוף את התפילין ודרשתי להביאם לקבורה. הם מיאנו לשמוע ועמדו על דעתם שאסור להוציא את התפילין משטח בית החולים. לאחר מאמצים רבים הצלחתי לשכנע אותם לקבור את התפילין בשטח בית החולים. אך במשך שעות ארוכות אימצתי את מוחי במחשבה כיצד ואיך ניתן להשיג אדמה היות ולא רציתי לחפור בשום מקום מחשש גזל. בעיצומה של ההלוויה, משחלף המסע ההמוני ליד חנות הפרחים, עלה בדעתי רעיון לרכוש עציץ פרחים רב מידות, עם כמות גדולה של אדמה, וכך עשיתי. אולם כשיצאתי מהחנות העליתי בדעתי שבעצם אין כל צורך בצמח, לכן חזרתי על עקבותיי, הוצאתי את השתיל והחזרתיו למוכר בכדי שלא לעבור על בל תשחית…. כשסיים ר' אריה לספר את מעשה מופלא זה היה אומר: בואו ונראה, מי יכול היה להעלות במוחו ובדמיונו סיפור שכזה? הלא טווח הראייה של עיני הבשר שלנו היה מסוגל רק לצפות בכך שהצדיק הזה עזב את ההלווייה ונכנס ללא הסבר לחנות פרחים! בעוד שאליבא דאמת היה לו צידוק מופלא לכל מה שעשה. והמסקנה המתבקשת היא: שלא נוכל להגיע למעלת לימוד הזכות אלמלא נאמץ את כל סעיפי המוח שלנו לחשוב בכיוון כזה, גם אם הוא אינו הגיוני, ולדעת שאין באפשרותנו להכיל ולהקיף את "כל האדם"… 

פרקי אבות - עקביא בן מהללאל אומר, הסתכל בשלשה דברים ואין אתה בא לידי עבירה. דע, מאין באת, ולאן אתה הולך ולפני מי אתה עתיד לתן דין וחשבון (משנה א) 
לכאורה, המלה "לפני" נראית כמיותרת, וצריך היה להיכתב במקומה "למי אתה  עתיד ליתן דין" אלא מבאר המהרי"ל זי"ע שיש עבירות שהן בגדר חילול ה', ואדם שעבר עבירות מעין אלה – יש לו השפעה על אותם אנשים שראו את מעשיו ואף למדו ממנו. לפיכך, לא די בכך שאתה צריך לתת דין וחשבון על מעשיך, אלא גם על אותם אנשים אשר 'לפניהם' בצעת את העבירה, והם שלמדו ממעשיך וזהו הכוונה 'ולפני' מי אתה עתיד לתן דין וחשבון… ואילו הרה"ק רבי משה צבי מסווראן זי"ע היה מפרש: "לפני מי" – כנגד מי ובשביל מי אתה עתיד ליתן דין וחשבון. כי עתיד אתה ליתן דין וחשבון לא רק בעבורך, אלא גם בעבור מי שאתה ערב בשבילם. וכגון זו שאמרו חכמינו (שבת נד.ב) "מי שאפשר לו למחות לאנשי ביתו ולא מיחה – נתפס על אנשי ביתו… בכל העולם כולו – נתפס על כל העולם כולו". כי הערבות לזולת מחייבת אותך!… ובכך היה מפרש הרה"ק מסווראן זי"ע באופן נפלא את המסופר בגמרא (ברכות כח:) "וכשחלה רבי יוחנן בן זכאי נכנסו תלמידיו לבקרו כיון שראה אותם התחיל לבכות, אמרו לו תלמידיו נר ישראל עמוד הימיני פטיש החזק מפני מה אתה בוכה? אמר להם אילו לפני מלך בשר ודם היו מוליכין אותי, שהיום כאן ומחר בקבר, שאם כועס עלי אין כעסו כעס עולם, ואם אוסרני אין איסורו איסור עולם, ואם ממיתני אין מיתתו מיתת עולם, אעפ"כ הייתי בוכה, ועכשיו שמוליכים אותי לפני מלך מלכי המלכים הקב"ה שהוא חי וקיים לעולם ולעולמי עולמים, שאם כועס עלי כעסו כעס עולם ואם אוסרני איסורו איסור עולם ואם ממיתני מיתתו מיתת עולם ולא אבכה"? ופירש הרה"ק מסווראן זי"ע כך: מלך בשר ודם שכועס על אדם – אוסר אותו או ממית אותו – וכעסו ועונשיו הם על עוונותיו של האדם עצמו, אך אין הוא כועס על אדם בשל עוונות של אחרים או בגלל עוונותיו של העולם כולו. ולכך כיוון רבן יוחנן בן זכאי באומרו על מלך בשר ודם, שאם כועס "עלי" – אין כעסו כעס "עולם", אין הוא כועס עלי בגלל עוונותיהם של ה"עולם", ואם אוסרני – אין איסורו איסור "עולם" אין הוא אוסר אותי בשל עוונות ה"עולם"… אך מלך מלכי המלכים דן את האדם גם בשל עוונות ה"עולם", הציבור כולו. והאדם שיכול היה למחות בציבור, ולא עשה כן – נתפס על עוונות ה"עולם". כפי שאמר: שאם כועס עלי – כעסו כעס "עולם". כלומר, כועס הוא עלי את הכעס הראוי לכל באי עולם עקב עוונותיהם. נורא מאד!…

פרקי אבות - כל שרוח הבריות נוחה הימנו, רוח המקום נוחה הימנו, וכל שאין רוח הבריות נוחה הימנו, אין רוח המקום נוחה הימנו. (יג)
הגמרא (גיטין ל"א:) מספרת: רב הונא ורב חסדא ישבו יחד וראו את גניבא (שם אדם) עובר על ידם. אמר אחד לחבירו: "ניקום מקמי, דבר אוריין הוא" – הבה נקום מפניו כי בן תורה הוא! ועל כך השיב לו חבירו: "מקמי פלגאה ניקום"? – מפני פלגן, בעל מחלוקת נקום? בינתיים ניגש אליהם גניבא ושאל אותם במה הם עוסקים, והשיבו לו: "ברוחות". אמר להם: "הכי אמר רב חנן בר רבא אמר רב" – כך אמר רב חנן בר רבא בשם רב: ד' רוחות מנשבות בכל יום!… והרי תמיהה היא: איך יתכן שאמרו לו שני החכמים הללו שהיו עוסקים ב"רוחות", והרי בשעה שהוא התקרב אליהם היו עוסקים בשאלה אחרת לגמרי, בשאלה אם ראוי להם לקום מפניו או לא? אלא הסביר את הגמרא בצורה נפלאה הרה"ק רבי שמשון משיפיטובקה זי"ע: באבות נאמר: כל שרוח הבריות נוחה הימנו, רוח המקום נוחה הימנו, וכל שאין רוח הבריות נוחה הימנו, אין רוח המקום נוחה הימנו. כנגד זה בירושלמי הנוסח הפוך: "כל שרוח המקום נוחה הימנו רוח הבריות נוחה הימנו. וכל שאין המקום נוחה הימנו אין רוח הבריות נוחה הימנו". ובזה באמת היו רב הונא ורב חסדא חלוקים בדעותיהם. אחד מהם היה סבור, שיש לקום מפני גניבא, משום שהוא בר אוריין", ולפי הנוסח בירושלמי, הואיל "ורוח המקום נוחה הימנו גם רוח הבריות נוחה הימנו". כנגד זה האחר היה סבור, שאין צריכים לקום מפניו, מפני שהוא "פלגאה", בעל מחלוקת, ואין "רוח הבריות נוחה הימנו", ונכון יותר הנוסח השני – במסכת אבות – כל שאין רוח הבריות נוחה הימנו אין רוח המקום נוחה הימנו… ולפיכך כששאל אותם במה היו עוסקים, השיבו לו תשובה נכונה מאד: "ברוחות", בשאלה של "רוח המקום" ו"רוח הבריות"… אבל הוא קיבל את התשובה בפשטות והבין "ברוחות" – רוחות סתם, והוסיף להם לענין דרוש שהיה זכור לו: "ד' רוחות מנשבות בכל יום"… 
 
"דבר אל אהרן אחיך ואל יבא בכל עת אל הקדש...ולא ימות" 
שלא ימות כדרך שמתו בניו (רש"י). בתורת-כהנים נאמר, שההזהרה הזאת מוסבה על יום-הכיפורים, שאם הוא נכנס לקדשי-הקדשים יותר מכפי שהתירה תורה הריהו חייב מיתה. והנה בגמרא (שבועות י"ג) מקשים על עבירות שביום-הכיפורים, כיצד נענשים עליהן והלא יום-הכיפורים מכפר? ומתרצת הגמרא, כי יתכן הדבר כאשר אדם עובר עבירה ביום-הכיפורים ומת בטרם היה סיפק שיכפר עליו יום-הכיפורים. זוהי כוונתו של רש"י: "שלא ימות כדרך שמתו בניו" - שלא ימות פתאום כדרך שמתו בניו באורח פתאומי, כי אז ממילא יכפר עליו יום-הכיפורים...

"דבר אל אהרן אחיך ואל יבא בכל עת אל הקדש...ולא ימות" 
דבר אל אהרן אחיך שאמרתי לך הלא אהרן אחיך הלוי וראך ושמח בלבו (ברייתא דראב"ע). חושש היה משה פן יעורר קנאה בלבו של אהרן, לכשיאמר לו: "אל יבא בכל עת אל הקדש", בו בזמן שעליו עצמו לא חל האיסור הזה ("אחיך בבל-יבא ואין משה בבל-יבא" - תורת הכהנים); אמר לו הקדוש-ברוך-הוא: הלא זהו אותו אהרן אחיך, אשר בשמעו כי אתה נועדת להיות גואלם של ישראל ממצרים, לא רחש כלפיך שום קנאה, אף כי הוא קשיש ממך, אלא אדרבה - "וראך ושמח בלבו", ממילא אין לך גם עתה שום יסוד לחשוש שמא יקנא בך, כי אם "דבר אל אהרן אחיך"...

"כזאת יבא אהרן אל הקדש" 
בדבר זה גופו, שנאמר לו: "ואל יבא בכל עת אל הקדש", יבוא אהרן אל הקדש. הכרה זו, שהוא בא עתה למקום קדוש ביותר שאסור לבוא אליו בכל ימות השנה, תבואהו לידי מורא ופחד, עד שמתוך זה יהיה באמת ראוי לבוא אל הקודש...(מלא העומר). האמצעים שבידי ישראל לבטל גזירות רעות הם: "צום", "קול" ו"ממון" ("ותשובה ותפילה וצדקה, מעבירין את רוע הגזירה"). כל אחד מהם עולה למנין מאה שלושים ושש, ושלושתם ביחד עולים למנין ארבע מאות ושמונה - כמנין "זאת". וזהו הרמז שבדבר "בזאת" - בשלושת הדברים הללו: "צום, קול, ממון", העולים למנין "זאת" - אפשר לבוא אל הקדש כדי לבטל גזירות רעות מעל ישראל. וזהו גם הרמז שבפסוק: "אם תקום עלי מלחמה בזאת אני בוטח" (תהילים כ"ז-ג”) - במלחמותיהם הקשות ביותר של שונאי-ישראל נגדנו, הריני בוטח ב"זאת" - בשלושת הדברים: "צום, קול, ממון..." 

"ולקח את שני השעירים והעמיד אותם לפני ה”
במדרש מסופר על הפר שנתן אליהו הנביא לנביאי-הבעל, על-מנת להקריבו על מזבחם, שסירב להיות קרבן לעבודה-זרה, עד ששידלו אליהו בדברים ואמר לו, כי כשם שעל-ידי הפר הראשון יתקדש שם-שמים כך יתקדש שם-שמים גם על-ידו, מאחר שלא תרד אש לשרפו ויראו הכל כי ה" הוא האלוקים. גם כאן סירב השעיר, שנפל עליו הגורל לעזאזל, ללכת, והיה מתרעם על כך שהשעיר השני, הדומה לו בקומה ובמראה, יהיה חטאת לה" ואילו הוא ילך לעזאזל. היה אהרן צריך לשדלו בדברים והסביר לו, כי גם על-ידו יתמלא רצון הבורא. זהו שאומר הכתוב: "ולקח את שני השעירים" - שיקח אותם בדברים, "והעמיד אותם לפני ה" - שיאמר להם כי שניהם מועמדים לפני השם-יתברך. אפילו גם על-ידי השעיר ההולך לעזאזל מתרבה כבוד-שמים ומתמלא רצון הבורא... 

"את משפטי תעשו ואת חקתי תשמרו ללכת בהם אני ה אלוהיכם" 
את משפטי וחוקותי תעשו ותשמרו לא על-מנת לקבל פרס ושכר, אלא משום שעל-ידם תלכו ותתרוממו במעלות הקדושה - "ללכת בהם". שכר מצוה מצוה שלכם תהיה המצוה שהראשונה גוררת אחריה - "שכר מצוה - מצוה". אולם אל תבואו על-ידיכם לידי טעות לחשוב, שאין חלילה מתן-שכר למצוות - כדרך שטעו צדוק וביתוס תלמידיו של אנטיגנוס - שכן "אני ה אלהיכם" ונאמן אני לשלם שכר פעולתם כפי אשר הבטחתי לעושי דברי, איני דורש מכם אלא שלא תעשו את המצוות בשביל השכר, כי אם שלא על-מנת לקבל פרס...(כתב סופר).
עיקר העבודה ביהדות הוא, שלא יעמוד אדם תחתיו ולא יקפא על שמריו, אלא ילך ויתקדם ויעלה במדרגות הקדושה - "ללכת בהם". לפיכך אמרו חכמינו על ימות המשיח: "נערים פני זקנים ילבינו וזקנים יעמדו מפני נערים" - כיון שהנוער יהיה מושחת ויבייש את זקניו, יעמדו איפוא הזקנים במקומם ולא יתקדמו בדרך היהדות, כי יקדישו את מיטב כוחותיהם בכדי שישארו לפחות במקומם ולא יסוגו אחורנית. "זקנים יעמדו מפני נערים" - מפני הנערים הרעים והמושחתים יעמדו הזקנים במקומם...(כתב סופר).


פרשת אמור  

"אמור אל הכהנים בני אהרן" (כא - א)
אמרות ה' אמרות טהורות, למה הקב"ה מזהיר את ישראל בשביל קדושתן וטהרתן (מדרש תנחומא).
כיון שבני ישראל הם כה קדושים וטהורים, לפיכך עליהם להיות מופרשים מכל טומאה ותועבה יותר מכל אומה אחרת. בן מלך שאוכל מאכל גס מיד הוא לוקה בחולי, אבל איש כפר פשוט אינו נוח לחלות כה מהר. מפאת קדושתם ועדינותם, רגישים בני ישראל מאוד לגבי טומאה קלה שמזיקה להם, ועל כן יש להזהירם מאוד על כך. (דברי שערי חיים).


"לנפש לא יטמא בעמיו" (כא - א)
אין לטמא את הנפש בעמעום ("בעמו" מלשון "גחלים עוממות") ובקרירות. יש למנוע את דעיכתו של הניצוץ האלוקי בנפש האדם, אלא להלהיבו בלי הרף... (הה"ק רח"ה ז"ל מאלכסנדר).

"לאמו ולאביו" (כא – ב)
ה"אבן עזרא" אומר, שלפיכך אמר הכתוב "אמו" לפני "אביו", משום שעל פי רוב חייו של זכר ארוכים מחייה של נקבה והאם מתה קודם.
ומקשה העולם על ה"אבן עזרא", הלא נאמר להלן באותה פרשה (פסוק יא): "לאביו ולאמו לא יטמא" – אביו לפני אמו?
על כך השיב הגאון רבי יעק'לה גזונדהייט ז"ל מוורשה תירוץ פשוט וברור. להלן בפסוק י"א הן מדובר בכהן גדול, והרי כהן גדול נמשח הכהן ההדיוט אחרי שאביו מת והוא ממלא את מקומו (כפי שאמרה התורה בהרבה מקומות: הכהן המשיח תחתיו מבניו") – אם כן אצל כהן גדול קודמת תמיד טומאת אב לטומאת אם, משום שאף אם אמו מתה קודם הרי עדיין לא היה אז כהן גדול.
על כן אומרת הגמרא לגבי הגולים לעיר מקלט: "לפיכך אמותיהם של כהנים גדולים מספקות להם מחיה וכסות כדי שלא יתפללו על בניהן שימותו" (מכות י"א) – לפי שבהיותם כהנים גדולים כבר לא היו להם אבות כי אם רק אמהות...


"קדושים יהיו לאלוקיהם ולא יחללו של אלוקיהם" (כא-ו)
מצינו בירושלמי, ששאל מין אחד על הכתוב: "כי אלוקים קדושים הוא" – והלא לשון רבים שנקט הכתוב מוכיחה על שתי רשויות חלילה? והשיבו לו: "הן לא נאמר "אלקים קדושים הם" אלא "הוא", והיינו שהוא אלוקיהם של ישראל שהם קדושים.
ברם, דבר זה ניתן לאומרו רק בעת שישראל הם באמת קדושים, אבל אם לא כן יכולים המינים להקשות את קושייתם וזה עשוי לגרום לחילול ה'.
לפיכך אמר הכתוב: "קדושים יהיו לאלוקיהם" – שיהיו באמת קדושים, כך שיהיה אפשר לפרש "אלקים קדושים הם", שהוא אלקיהם של קדושים – כי אז ממילא "ולא יחללו שם אלוקיהם", שלא יהיה פתחון פה למינים לומר, שיש חלילה שתי רשויות... (ילקוט טוב בשם תורת משה הקדמון).


"וקדשתו כי את לחם אלוקיך הוא מקריב. קדש יהיה לך כי קדוש אני ה' מקדשכם" (כא-ח)
אף כי הכהן הגדול חי על מתנות כהונה שאתה נותן לו, בכל זאת אל יקל ערכו בעיניך לזלזל בכבודו (כדרך העולם: "נהנה ממנו, נחשב לו ככלי זכוכית"...) אלא "וקדשתו", כי ראשית – "את לחם אלוקיך הוא מקריב" – אכלו של הצדיק ותלמיד החכם השקול כנגד הקרבת קרבנות ("כל הרוצה לנסך יין על גבי המזבח ימלא גרונם של תלמידי חכמים יין"), אם כן הרי המתנות שאתה נותן לכהן שקולות כנגד הקרבנות שמכפרות עליך; ושנית – הכהן משפיע קדושה על ישראל בתורתו ובעבודתו, על כן "קדש יהיה לך", שכן "אני ה' מקדשכם" על ידי הכהן, שממשיך שפע של קדושה על ישראל, וממילא מחוייב אתה לנהוג בו כבוד וקדושה, אף כי אתה מהנה אותו ומחזיקו במתנות... (כתב סופר).

"ובת איש כהן כי תחל לזנות את אביה היא מחללת" (כא-ט)
ישנם רשעים אשר הרישעות עוברת אליהם בירושה מהוריהם ומשתרשת בקרבם; ומאידך ישנם רשעים אשר סרו מעצמם מדרך הישר, מאחר שהלכו שולל אחרי יצרם הרע.
כידוע אין יצר הרע מסית את האדם מיד לעבירה גדולה, שכן בוודאי לא ישמע לו, אלא תחילה מסיתהו לעבירות קלות עד שהוא מביאו לידי עבירות חמורות, כפי שאמרו חכמינו: "כך דרכו של יצר הרע, היום אומר לו עשה כך ולמחר אומר לו עשה כך, עד שאומר לו לך ועבוד עבודה זרה"...
ברם, מי שהרישעות מושרשת בקרבו כתורשה מהוריו, עשוי לעבור מיד על העבירות החמורות ביותר, שכן עליו אין יצר הרע צריך לבוא בעקיפין, תוך גישה אטית שיטתית...
לפיכך אמרה התורה: "ובת איש כהן כי תחל לזנות" – אם כבר בתחילה היא עושה חטא גדול וחמור כזה, הרי סימן הוא שאין זה מחמת יצר הרע שלה עצמה, אלא שכוחות הרע מושרשים בקרבה כתורשה מהוריה, הרי ממילא "את אביה היא מחללת"... (אמרי שפר).
מצויים יהודים כאלה, שהם מוחזקים בעיני עצמם לכהנים, בעלי יחוס וקדושים, שאין שעתם פנויה לתת דעתם על חינוך בנותיהם, כי כל דעתם נתונה לעצמם. הם עוסקים בזוהר הקדוש, בה בשעה שבנותיהם שוקדות, להבדיל, על ספרי זימה. בסופו של דבר יוצאות הבנות הללו לתרבות רעה והן מחללות את קדושתו של אביהן. הן מוכיחות בעליל ש"קדושה" כזו הדואגת רק לעצמה ואין לה כל ענין בחינוך הילדים הרכים, אינה אלא חילול הקודש... (אבני אזל).


"והכהן הגדול מאחיו אשר יוצק על ראשו שמן המשחה ומלא את יד ללבש את הבגדים ... ומן המקדש לא יצא... כי נזר שמן משחת אלקיו עליו אני ה"' (כא-י, יב)
בזמן הבית השני כבר לא היה שמן המשחה, והכהן הגדול לא היה אלא "מרובה בגדים" – כלומר, שהיה לובש ארבעה בגדים יותר מהכהן ההדיוט. אולם קדושתו לא נתמעטה במאומה, לפי ששמן המשחה מהבית הראשון השפיע שפע של קדושה גם על הכהנים הגדולים של הדורות הבאים וחלו עליהם כל הדינים של הכהנים הגדולים שהיו משוחים בשמן המשחה.
זהו שאמרה התורה: "והכהן הגדול מאחיו אשר יוצק על ראשו שמן המשחה" – "ומלא את ידו ללבש את הבגדים" – ימלא את ידו של הכהן הגדול שאיננו אלא "מרובה הבגדים", כי תהיה גם בו אותה קדושה ויחולו עליו כל דיני כהן גדול – "כי נזר שמן משחת אלקיו עליו" – אף כי הוא עצמו לא נמשח בשמן המשחה, בכל זאת יש בו רושם מן המשחה הקדומה, שכן "אני ה"' – וקדושתי אני נצחית היא לדורי דורות... (מלא העומר)


"איש מזרעך לדרתם אשר יהיה בו מום לא יקרב כי כל איש אשר בו מום לא יקרב" (כא-יז, יח)
התורה מפרשת טעם לדבר, שלפיכך לא יקרב בעל מום אל העבודה, משום שגלוי וידוע לפני ה' יתברך, אשר הוא א-ל – דעות, איזו נשמה אינה ראויה להקריב קרבנות, והוא עושה איפוא את האדם ההוא לבעל מום, למען לא יוכל ליקרב אל העבודה.
זהו איפוא פירושו של כתוב: "כי כל איש אשר בו מום" – כשאתה רואה אדם שיש בו מום, יהא ידוע לך כי "לא יקרב" – שבעצם איננו ראוי מצד נשמתו להקריב קרבנות... (ספרים).


"ובא השמש וטהר ואחר יאכל מן הקדשים" (כב-ז)
במשנה, בראש ברכות, שנינו: "מאימתי קורין את שמע, בערבית משעה שהכהנים נכנסים לאכול בתרומתן".
ברם, משרואים אנו כי כאשר אך העריב היום כבר מותרים הכהנים לאכול בתרומתם, אף על פי שכל היום היו טמאים ואפילו לאחרי טבילתם אסורים היו באכילת התרומה – הרי סימן הוא זה, שאחרי צאת הכוכבים מהווה זמן חדש לגמרי, שאין לו כל קשר ליום החולף, וממילא ניתן ללמוד מזה שעכשיו צריך אדם לקבל עליו מחדש עול מלכות שמים בקריאת שמע חדשה, שכן אותה קריאת שמע של שחרית חלה בזמן אחר לגמרי ואינה יפה עוד לעכשיו... (אגלי-טל בשם אביו ז"ל).

"ואחר יאכל מן הקדשים כי לחמו הוא" (כב-ז)
מה הכוונה שבטעם "כי לחמו הוא"? אלא, אליבא דאמת לא היה צריך לאכול תרומה עד אשר יאיר היום. אולם, "כי לחמו הוא" – כיון שהוא כה משתוקק אל הקדושה, עד שזוהי בחינת "לחמו", צורך ראשון במעלה שאיננו יכול להתקיים בלעדיו. לפיכך, התירו לו לאכול תרומה מיד לאחרי הערב השמש.
כמו כן מצינו בחז"ל, שלפיכך אכל דוד המלך מלחם הפנים שנתן לו אחימלך (שמואל א-כא), משום שאחזו בולמוס של רעב. וגם כאן הכוונה היא כדלעיל, שתקפה אותו השתוקקות עצומה אל הקדושה, עד שלא היה עוצר כח לשאתה, וממילא מותר היה לו לאכול מלחם הפנים... (בשם אדמו"ר רא"מ מגור זצ"ל).


"ולא יחללו את קדשי בני ישראל" (כב-טו)
חטאת ששחטה לשם חולין כשרה, קדשים מחללים קדשים ואין חולין מחללין קדשים (גמחרא זבחים ג').
אם אנשי חולין, חוטאים ופושעים, מבזים ומחללים את כבוד הצדיקים הקדושים של העם, אין בכך משום פגיעה גדולה, לפי שאין כל ערך לחילול שלהם. אבל אם צדיקים וגדולי תורה מבזים ומחללים איש את כבוד רעהו – אזי הרי זה חילול קודש אמיתי והוא מרבה חילול ה'... (דברי שערי חיים).


"ונקדשתי בתוך בני ישראל אני ה' מקדשכם" (כב-לב)
מיד לאחרי זה נאמרה מצוות המועדים: "אשר תקראו אותם מקראי קדש" – כי הודות לזה שבני ישראל הינם קדושים בעצם מהותם, שהיקנה להם ה' יתברך את כח הקדושה, מסוגלים הם לקדש את המועדים ולהשפיע קדושה על הימים שבית דין קובעים אותם ליום טוב... (חידושי הרי"ם ז"ל).
ונקדשתי – מסור עצמך וקדש את שמי וכשהוא מוסר עצמו ימסור עצמו על מנת למות, שכל המוסר עצמו על מנת הנס אין עושים לו נס (רש"י).
למה פירש רש"י טעמו של דבר, לפי שאין עושים לו נס, ולא אמר פשוט – משום שצריך למסור את הנפש לשם שמים?
ברם, אליבא דאמת הלא על ידי נס מתקדש שם שמים, ואם כן הרי יתכן אמנם שהוא מתכוין לשם שמים, כי יתרחש נס על מנת שזה יגרום לקידוש ה' – על כן היה צורך להזהיר על כך, שלא לכוין אפילו כוונה כזאת, משום שאם מוסר אדם נפשו על מנת שיתרחש נס – אין עושים לו נס ואיננו משיג המטרה, אם כן הרי מוטב אם יעשה זאת פשוט לשם שמים, כי אז עלול גם להתרחש נס ויתקדש שם שמים... (שפת אמת).

"מועדי ה' ... אלה הם מועדי ששת ימים תעשה מלאכה וביום השביעי שבת שבתון" (כג-ב, ג)
שבת היא כעין הקדמה למועדים, שכן אמרו חכמינו: "אלמלי משמרין ישראל שתי שבתות כהלכתן מיד נגאלין" (שבת קי"ח) – הרי אז לא היתה מתבטלת הסמיכה של בית הדין בירושלים ואפשר היה להוסיף ולקדש את החדשים. יוצא איפוא שקידוש המועדים תלוי בשמירת השבת... (מלא העומר).
הן פתחה הפרשה בענין מועדים, ולמה עברה לבסוף לענין שבת?
אמר על כך הגאון מוילנה ז"ל, שהכתוב מתכוין כאן גם למועדים; שהרי ששה ימים טובים הם, לפי התורה, שמותר לעשות בהם מלאכת אוכל נפש: שני ימים של פסח (ראשון ושביעי), יום אחד של שבועות, יום אחד של ראש השנה, ושני ימים של סוכות (ראשון ושמיני). לפיכך קבעה התורה כלל לגבי כל המועדים הנמנים להלן בפרשה: "ששת ימים תעשה מלאכה" – בששת ימי המועדים מותר לעשות מלאכה לצורך אוכל נפש, אולם "וביום השביעי שבת שבתון" – ביום השביעי של המועדים, שהוא יום הכיפורים, אסור לעשות מלאכה אפילו לצורך אוכל נפש, שכן הוא שבת שבתון... (שם משמעון בשם הגר"א).


"אלה מועדי ה' מקראי קדש אשר תקראו אתם במועדם" (כג-ד)
אתם – אפילו שוגגים, אפילו מזידים אפילו מוטעין (גמרא).
אפשר ללמוד מזה קל וחומר – מה כאן שנאמר "אותם" בחולם, דורשים בכל זאת את הכתוב כאילו נאמר "אַתם" וילפינן מזה: אפילו שוגגים, מוטעין ומזידין – הרי על אחת כמה וכמה בפסוק: "בנים אַתם לה' אלוקיכם" (דברים יד-א), שנאמר בו בפירוש "אַתם", ודאי שהכוונה היא: "אַתם" – אפילו שוגגים, מוטעין ומזידין – בכל זאת בנים אתם לה' אלוקיכם... (בשם המגיד מקוזניץ זצ"ל).
השם יתברך מבטיח בזה, שבכל זמן שיקבעו בית דין את המועדים יהיה זה הזמן הנכון – "במועדם" – לפי שבית דין של מעלה יסכימו תמיד לכך ואכן יהיה אז המועד הנכון... (ספרים).


"וקראתם בעצם היום הזה מקרא קדש יהיה לכם... ובקצרכם את קציר ארצכם לא תכלה" (כז-כא, כב)
עליכם לחוג את חג השבועות, חג קבלת התורה, לא רק על החוקים אשר אילולא התורה לא היו ידועים לכם כל עיקר, אלא גם על המצוות השכליות, כגון צדקה לעניים ורחמים על אומללים, גם כן יש להודות ולהלל להשם יתברך, שציווה זאת בתורתו הקדושה. כי הנסיון כבר הוכיח, שבלי אמונה באלוקים עשוי האדם להפוך לחית יער, ללא זיק של רחמים, אשר בגלל אנוכיותו האישית או הלאומית יעשה את המעשים הנתעבים והשפלים ביותר. רק משום ש"אני ה' אלוקיכם" תשמרו גם את המצוות שהן "לעני ולגר"... לפיכך עליכם לקרוא לחג השבועות מקרא קודש אפילו לגבי מצוות של "ובקצרכם"... שכן אילולא קבלת התורה לא הייתם שומרים אותן... (משך חכמה).

"וכל מלאכה לא תעשו בעצם היום הזה... כי כל הנפש אשר לא תענה בעצם היום הזה ונכרתה מעמיה" (כג-כט, ל)
בכל המועדים מותר לעשות מלאכה לצורך אוכל נפש, פרט ליום הכיפורים שאז אסורה אפילו מלאכה כזו – "וכל מלאכה לא תעשו" – ומיד מוסיפה התורה טעמו של דבר, לפי שביום זה חובה היא להתענות ואינו שייך בו אוכל נפש, (ומה שצריכים להכין אוכל לפעוטות אינו בא בחשבון, לפי שזה צריך להיות "שוה לכל נפש").
בזה מתחוור היטב מה שבעת חנוכת בית המקדש הראשון, כאשר בני ישראל אכלו ושתו ביום הכיפורים מחמת השמחה (מועד קטן ט'), גם בישלו ביום הכיפורים (רש"י בעין יעקב) – והלא יכולים היו להכין את המאכלים מערב יום כיפור? אלא מכיון שמותרים היו אז לאכול הרי היה איפוא הבישול לצורך אוכל נפש ולכן מותר היה לבשל כמו בכל מועד אחר. (הג' מהר"ל חריף ז"ל).


פרשת בהר

"וכי ימוך אחיך ומטה ידו עמך והחזקת בו" 
אומר רבי מאיר רובמן בעל "זכרון מאיר": "כי ימוך רעך" – לא נאמר, אלא "אחיך". ללמדנו מהי דרגת הדאגה הנדרשת מן האדם. התורה מצווה אותנו להתייחס אל כל אחד כאילו אחינו הוא. ומכיוון שכך, היא גם אומרת: "והחזקת בו" – כלומר, עזור לו ומנע את התמוטטותו, הושט לו סיוע בטרם נפילה. שהרי לעולם עדיף לעזור לאדם שלא יפול על פני הצלתו לאחר שנפל. 
ואומר רבי מאיר דן בעל "ארץ חמדה": כלל ישראל הם כמו גוף אחד שיש בו איברים שונים. כאשר איבר אחד כואב, אפילו אצבע קטנה, מרגיש כל הגוף. כך כאשר יהודי מטה ידו וכואב לו, צריך כל אדם מישראל להרגיש בכאבו ובצערו, ולבוא לעזרתו, לכן נאמר: "עמך". 

"כי ימוך אחיך...ובא גאלו הקרוב אליו" 
אומר רבי מרדכי הכהן: התורה מתחילה בלשון "נוכח": "אחיך" ומסיימת בלשון "נסתר": "ובא גאלו" בגוף שלישי, שעל פי רוב אדם נגאל מצרה דווקא על ידי זה שלא קיווה ולא ציפה להיוושע על ידו. 
ואמר רבי מנחם מנדל מרימינוב לתלמידיו: תנו דעתכם על העניים המחזרים בכפרים, להאכילם ולהשקותם ולדאוג לצורכיהם. אמנם הם בורים, ויש מהם שאינם מהוגנים. אבל דעו לכם, דוד המלך אמר: "כי עני ואביון אנכי", לפי שהייתה בו ממידת העני. וכל יהודי שאין בו גאווה נכלל בכלל עני שתפילתו נשמעת. 

"במספר שני תבואת ימכר לך" 
אומר רבי מאיר שמחה הכהן בעל "משך חכמה": את מחיר הקרקע קבעה התורה לפי מה שעשויה האדמה להוציא תבואה בכל שנה, ולא לפי אפשרויות ניצול הקרקע לצרכים אחרים, כמו בניה יקרה וקידוחים לגילוי אוצרות טבע. 
 

"ונתנה הארץ פריה ואכלתם לשבע" 
אומר רבי יששכר דב מזלוטשוב: תנאי אחד יש לקב"ה להתקיימות כל הברכות: "וישבתם לבטח" – ביטחון בה'. 
  
"ושבתם איש אל אחוזתו ואיש אל משפחתו תשובו" 
אמרו חכמים (מכות יג, א): "לאחזתו ואל משפחתו הוא שב, ואינו שב לשררה שהיתה בידו". עבד יכול לחזור ולרכוש לו את חירותו, משפחתו וידידיו, אחוזתו ונחלתו שאבדו לו, אבל לא את "השררה שהייתה בידו". כי לכל יש תמורה ותחליף, וכל מיני דברים יכול האדם לחזור ולקנות לו, גם נכסים וגם כבוד וגם יחס. אבל אם אבדו לו לאדם רוח החירות והכבוד העצמי, אינו יכול לחזור ולקנותם בקלות ובמהירות. הפתגם העממי אומר: אם את ממונך נשא הרוח/אל פיתול בך הרוח/ הבל הוא ורעות רוח/ אך אם נפלה בך הרוח/ אוי – אז קץ לכל בשר ורוח (על התורה). 

"ושבתה הארץ שבת לה'" 
התורה מצווה על שבתון הארץ, מפני שעיקר עיסוקם של בני ישראל היה עבודת האדמה. אבל רעיון זה עצמו של שנת שבתון לאחר שש שנות עבודה יכול לחול גם בכל שטחי העשייה והעבודה האחרים. יש חשיבות מיוחדת לשנת השבתון, מפני שבה מתבררים לאדם שני דברים יסודיים וחיוניים: הראשון, העניינים מתנהלים גם בלעדיו, דבר אינו מתמוטט ואינו הולך לאיבוד בהעדרו. הכל חי וקיים גם בלי שהוא נושא את הדברים על שכמו בכל שעות היממה. שנית, הוא עצמו יכול להתקיים ואפילו ליהנות מחיים שונים ומלאי תוכן, ללא אותם עיסוקים שנדמה לו שאינו יכול בלעדיהם. (לקראת שבת). 
 
"כי תבאו אל הארץ...ושבתה הארץ שבת לה'" 
אומר רבי אריה ליב בעל "שפת אמת": עם ישראל יכול למלא את ייעודו ולהעלות את הטבע לדרגת קדושה, רק כשהוא יושב בארצו. ביאת עם ישראל לארץ ישראל מכשירה אותו לקדש את הארציות ולהעלות את הטבע לדרגה עילאית. לפיכך אמרה תורה: "כי תבאו אל הארץ" – למלא את ייעודכם, "ושבתה הארץ" – השביתו את הארציות ושעבדו את הטבע, כמו את עצמכם, לעבודת ה' – "שבת לה'".

"וַיְדַבֵּר ה' אֶל משֶׁה בְּהַר סִינַי" (כה א)
"בְּהַר סִינַי" בגמטריא שלו. לרמז; ש'אין לך בן חורין אלא מי שעוסק בתורה'. והיא היא השלוה האמיתית. וכפי שאמרו חז"ל; ('ברכות' ה); "אמר ר' שמעון בן לקיש, כל העוסק בתורה, יסורין בדילין הימנו". שבזכות תלמוד תורה יזכה לשלוה. ('משכיל אל דל')

"כִּי גֵרִים וְתוֹשָׁבִים אַתֶּם עִמָּדִי" (כה כג)
ביני וביניכם, אומר הקב"ה, קיים תמיד יחס של גרים ותושבים. אם אתם רואים עצמכם כגרים בעוה"ז; בזוכרכם, כי כל קיומכם כאן אינו אלא לפי שעה, כבפרוזדור, אזי הנני תושב בקרבכם ושכינתי שרויה תמיד ביניכם. אבל, אם אתם רואים את עצמכם כתושבים קבועים בעוה"ז, אזי הנני כגר בתוככם. מכל מקום; הננו, גם אני וגם אתם, "גֵרִים וְתוֹשָׁבִים". או אתם הגרים ואני התושב. או, אתם התושבים ואני הגר. ('אהל יעקב')

"אֶת כַּסְפְּךָ לֹא תִתֵּן לוֹ בְּנֶשֶׁךְ וּבְמַרְבִּית לֹא תִתֵּן אָכְלֶךָ" (כה לז)
ישנם אנשים שמתנצלים ע"כ שהם לוקחים ריבית, משום שהם בעלי הוצאה גדולה הזקוקים להרבה כסף בשביל פרנסתם. ואין אפוא בפניהם ברירה אחרת. על כגון אלה, אמר הכתוב; "וּבְמַרְבִּית לֹא תִתֵּן אָכְלֶךָ", אל תקבע לעצמך תקציב גדול לצרכי אוכל והוצאות בית, ממילא לא תצטרך לקחת נשך וריבית. (הג' מהר"ש סופר)

"וְסָפַרְתָּ לְךָ שֶׁבַע שַׁבְּתֹת שָׁנִים. וְהָיוּ לְךָ יְמֵי שֶׁבַע שַׁבְּתֹת הַשָּׁנִים תֵּשַׁע וְאַרְבָּעִים שָׁנָה" (כה ח)
ר' יעקב קראנץ (המגיד מדובנא) מביא לפסוק זה את המשל הבא; מעשה בעני מרוד, שהיה מחזר בקביעות על הפתחים ואף אסף פרוטה לפרוטה. לימים נצטברו באמתחתו כמה אלפי פרוטות. היה העני סופר את פרוטותיו בכל שעה פנויה והחל מתפאר בפני שכניו ומכריו, שהוא הולך ונעשה עשיר גדול ועצום. אמר פיקח אחד לאותו עני; "אתה רגיל כל הימים לספור פרוטות; משום כך נדמה לך, שצברת בכיסך כמה וכמה אלפים. אך אם תעשה את חשבון ממונך במטבע גדול, תיווכח לדעת, שבסך הכל צברת ממון מועט למדי". "וה"ה" אומר המגיד מדובנא "בשנות חיי האדם בעוה"ז, אותו איש העושה חשבון ימי חייו בימים, נדמה לו שרבים ועצומים הימים הנכונים לו על פני האדמה. באה כאן התורה וקוראת לכל אחד מאתנו: "וְסָפַרְתָּ לְךָ שֶׁבַע שַׁבְּתֹת שָׁנִים", על האדם הנבון לעשות חשבון ימי חייו בשמיטות ואז יווכח לדעת, שכל שנותיו בתום ימי הילדות והנערות מגיעות לשבע שמיטות בערך ושאין הוא אלא כגר וכעובר אורח בעוה"ז".

"כִּי עֲבָדַי הֵם" (ויקרא כה מב)
הגאון רבי יעקב בן צבי עמדין (יעב"ץ) היה מגדולי הרבנים באשכנז במאה השמונה עשרה. רוב ימיו ישב באלטונא שליד המבורג ובמשך שנים ניהל משם פולמוס חריף עם רבי יהונתן אייבשיץ, שהחשידו בנהיה אחרי תורת שבתי צבי. בין השאר, התפרסם בקהילות ישראל על סידור התפילה שערך, שכלל פירוש מפורט ומערכת דינים ומנהגים לכל ימות השנה. חרף גדולתו בתורה, סירב רבי יעקב עמדין לקבל עליו את עול הרבנות ודחה בתקיפות הצעות קוסמות של קהילות חשובות לשמש אצלן כרב וכדיין. הוא יסד בעירו אלטונא בית דפוס משוכלל והדפיס שם את כתביו הרבים. פעם נשאל רבי יעקב ע"י מקורביו; "מדוע מסרב הוא כל הימים לקבל על עצמו משרת רבנות, בניגוד לדרכם של גדולי ישראל אחרים". השיב ע"כ הגאון בחיוך דק; "כולנו מברכים בכל בוקר; 'ברוך שלא עשני עבד' ואני מוסיף ע"כ את הברכה: 'ברוך שלא עשני אב"ד' (אב בית דין).

"כִּי לִי בְנֵי יִשְׂרָאֵל עֲבָדִים" (כה נה)
יש לך אדם הנתון בבית האסורים, אבל רוחו משוחררת; ויש לך אדם המהלך בחוצות ואיש אינו כובלו למאומה וכל כולו עבד עבדים אחד גדול. מסופר על אסיר שנשפט ל-12 שנות מאסר ואם לא די בעונש הכבד שקבל, עוד הושיבו אותו בתא קטנטן, כמעט מבודד, באחד מבתי הכלא הקשים ביותר בארץ. והנה, האסיר ההוא, בישבו בדד בחושך ובצלמות, החל להרהר במצבו האישי וחקר חקירות בנפשו כדי לגלות את העילה שגרמה לו להדרדר בצורה כה קשה. המצב שבו שהה בבית הכלא הביאו לידי הרהורים וערעורים על הדרך הלא נכונה שצעד בה. ומכאן, עד לחזרתו בתשובה שלמה לאלוקיו, לא היתה הדרך ארוכה במיוחד. יום אחד, הגיע אסיר זה אל שלטונות הכלא והודיע, שלאחר בירורים שעשה בקרב בני משפחתו, הרי שבהגיעו לגיל 13, לא חגגו את יום בר המצוה שלו ולכן הוא מבקש מהם לארגן בעבורו מסיבה שכזו. השלטונות נענו לבקשה ובמסיבה נטלו חלק אסירים רבים, שאף עלו עמו לכותל המערבי ושפכו שיח לפני בוחן לבבות. ואחד מבעלי האולמות בירושלים אף ארגן לו בר מצוה כמו שצריך. כל האסירים שבו לכלאם מלאי התרגשות ואף הם התקרבו לאלוקים. הנה לנו חירות בתוך עבדות. וקיים גם מצב הפוך. אדם מושפע מן שמיא בשפע כל טוב, כל אשר שאלו עיניו, ניתן לו. הוא מעביר את כל חייו בתפנוקים ובמותרות, אבל מוצא את עצמו כאסיר בבית הכלא וגרוע ממנו, כי אינו מסוגל להיגמל מהעברות שבידו. הרי עבדות בתוך חירות. כי התורה מלמדת אותנו, שבכל מצב שהאדם נמצא בו, ניתנת לו הבחירה להיות עבד ה' ולא לשמש כעבד נרצע לבילויים ולתעסוקות של סרק, המבזבזות את זמנו לריק ואת שנותיו לבטלה. ('עלינו לשבח')

"לֹא תַעֲשׂוּ לָכֶם אֱלִילִם וּפֶסֶל וּמַצֵּבָה לֹא תָקִימוּ לָכֶם" (כו א)
ובתו"כ ומקצתו גם ברש"י; 'כנגד זה הנמכר לנכרי, הכתוב מדבר. שלא יאמר: "הואיל ורבי מגלה עריות, אף אני כמותו" הואיל ורבי עובד כוכבים, הואיל ורבי מחלל שבת אף אני כמותו"'. לכך נאמרו מקראות הללו; "וּמִקְדָּשִׁי תִּירָאוּ", הזהיר בו הכתוב את כל המצוות. ע"כ. כאן למדה אותנו התורה, שאפילו מי שמכר את עצמו לנכרי, או לעקר, שבודאי איש נבזה הוא בעבור זה, שהרי ידע מתחילה שיצטרך לבטל הרבה פעמים מדיני התורה ע"י מכירה כזו, אפ"ה מחויב עדין בכל המצוות כמקדם/ כמו שכתוב אחרי פרשת מוכר עצמו לנכרי: "כִּי לִי בְנֵי יִשְׂרָאֵל עֲבָדִים עֲבָדַי הֵם. אֲנִי ה' אֱלֹקֵיכֶם" ('ויקרא' כה נה). והדברים ק"ו; ומה אם מי שמכר עצמו, שמוכרח הוא לפעמים ליסוג מדיני התורה, מ"מ מחויב בכל המצוות שיש ביכולתו לקיים. על אחת כמה וכמה, מי שעבר על איזה מהמצוות ברצונו, לא הותר לו בשביל זה חלילה לעבור עוד. ועל כל עבירה ועבירה שיעבור, אף על הקלות שבקלות, צריך ליתן דין וחשבון ולהיענש על כל אחת ואחת עונש בפני עצמה. וכן כתב ה'רמב"ם' ז"ל; שאף ירבעם בן נבט יענש, על מצות ערוב תבשילין שלא קיים. ('חפץ חיים' עה"ת)
וב'מעשי למלך' מביא משל; מדוע על אדם שכבר עבר עבירה לשמור עצמו יותר שלא יעבור עוד עכ"פ על יתר המצוות. הדבר דומה לאחד שנפל רקבון ברגלו והרופאים מהרו לחתכה, למען שלא תתפשט המחלה בכל הגוף. אח"כ התבוננו כי הרקבון כבר החל להתפשט גם בצד השני שבגופו ואין תחבולה להציל אף את רגלו השניה וגם עליה יעלה הכורת. ומכיון ששמע החולה שמתכונים לחתוך גם את רגלו השניה, התחיל להתחנן ולבכות לפני הרופאים, אולי ימצאו עצה למלטה. שאלוהו הרופאים; "למה אתה מצטער על רגלך השניה יותר מעל הראשונה"? ויען ויאמר; "כי בעת שחתכתם את רגלי הראשונה, עדין התנחמתי בזה שנשארה לי רגלי השניה, אבל מכיון שגם אותה תחתכו, הלא חיי אינם חיים, כי לא אוכל לזוז ממקומי". כן הדבר, במי שכבר עבר על כמה מצוות התורה ע"י פיתוי היצר, כבר נעשה בעל מום בנפשו, הלא מוטל עליו לשמור עצמו מאד שלא יפגום עוד במצוות התורה וישארו לו עכ"פ יתר אבריו של נפשו שלמים וקיימים בעולם הנצח. 

"וְיָרֵאתָ מֵאֱלֹקֶיךָ" ('ויקרא' כה מג)
יום אחד עברה שמועה בעיירה הקטנה; אהרן, יהודי עני ואביון ששימש כשוליה לסנדלר, זכה בירושה גדולה מקרוב-רחוק והפך לעשיר מופלג. מעתה הפך להיות אחד ממכובדי העיירה, עד שעלה לכהן כראש הקהל. חלפו שנים. אנשים כמעט שכחו שאי פעם היה עני מרוד, מעמדו התחזק עד שיום אחד שידך את בנו עם בתו של רב העיירה. יום החתונה הגיע, הכל התכוננו לחתונה הגדולה של בת הרב עם בן הנגיד ור' אהרן, הוא הגיע לפסגת אושרו ממש. הכל השתתפו בשמחתו של העשיר. רק הסנדלר לא יכול היה לשאת את הדבר, כיצד רעהו לשעבר, השוליה הפשוט, משתדך עם הרב החשוב. והנה, באמצע החופה פנה למחותן כשהוא מנופף בידו בסנדל וקרא בקול רם: "שוליה יקר, אנא, הטלא סנדל זה". ראש הקהל החויר והוא נפל לאחוריו מתעלף, לרופא שהוזעק למקום לא נותר אלא לקבוע את מותו. הסיפור הנורא התפרסם ובעלי המוסר למדו ממנו עד כמה מושחת יכול האדם להיות ויסדו את 'בית המוסר'.
פעם ספרו זאת לרה"ח רבי נטע צינוירט זצ"ל, מנקיי הדעת של ירושלים והוא אמר: "הן סיפור זה מעיד על שחיתות נוראה, שלמרבה השמחה היא נדירה. בודאי אין צורך להקים בשביל זה 'בית מוסר' לאנשים כה רבים. אלא, שחושב אני שהקימו את 'בית המוסר' מסיבה אחרת; הטענה היא דוקא על העשיר שמת מבושה; הן יש לך כסף רב, כבוד רב, נחת מבנך, השתדכת עם הרב. ומה לך נבהל מדיבורים? האם בשביל דיבור מטופש הנך מתעלף? אדרבא, עליך לרקוד עם הסנדל ולהודות לקב"ה שהרימך מאשפתות. בשביל מדה זו; לא לפחוד מאדם וממה שאומרות הבריות, רק לירוא מאלקים ולנהוג לפי דברו ולא לפי דעת בני אדם, על כך יש להקים כמה וכמה 'בתי מוסר'.
 
ללמוד משחמט
בא חסיד לפני הרה"ק ר' שלמה מסלונים הי"ד זיע"א והחל הרבי לספר; "ממציא השח-מט היה חכם גדול ופעם בא לפני מלך חכם שהתפעל ממנו מאד. שאלו המלך: "איזו מתנה אתה רוצה"? אמר הממציא: "יש במשחק 64 משבצות. יתן לי המלך חטה אחת למשבצת הראשונה, כפול ממנה לשניה, כפול ממה שבשניה לשלישית וכך הלאה עד למשבצת ה-64". צחק המלך וחשב שיצטרך לתת מספר קטן של חטים והחל לחשב. במשבצת האחרונה הגיעו למספר בן 24 ספרות. כך קורה בדברי תורה: 'אם תעזבני יום יומים אעזבך' (רש"י 'דברים' יא). כאשר אדם נחלש יום אחד מעבודת הבורא, למחרת, יומים ולמחרתו ארבעה וכן הלאה, עד שיגדל המרחק לימים רבים". שמע החסיד והחל לבכות הרגיעו הרבי; "אבל חז"ל אמרו; 'מדה טובה מרובה..' ('סוטה' יא). כששב היהודי להקב"ה מתעלה הרבה למעלה ממה שהתרחק".
 
"כִּי עֲבָדַי הֵם" ('ויקרא' כה מב)
נכנס פעם הרה"ק ה'אמרי אמת' מגור זיע"א לבית המדרש ואמר לקהל: "דעו לכם, כאשר אומרים: "אָנָּא ה'" נבקעים שערי שמים ואפשר לפעול ישועות גדולות". כשהגיע השליח צבור ואמר: "אָנָּא ה' הוֹשִׁיעָה נָּא" ('תהלים' קיח כה) הרימו כולם את קולם ברעש גדול. לאחר התפילה אמר הרבי: "חשבתי שאשמע קול חזק וגם קול חלושה לא שמעתי". תמהו החסידים והרבי הסביר: "אתם חשבתם שהתכונתי לפסוק: "אָנָּא ה' הוֹשִׁיעָה נָּא". ואני התכונתי לפסוק: "אָנָּה ה' כִּי אֲנִי עַבְדֶּךָ" ('תהלים' קטז טז).
 
"וְכִי תִמְכְּרוּ מִמְכָּר לַעֲמִיתֶךָ אוֹ קָנֹה מִיַּד עֲמִיתֶךָ אַל תּוֹנוּ אִישׁ אֶת אָחִיו" ('ויקרא' כה יד)
הכתוב תמה: "וְכִי תִמְכְּרוּ מִמְכָּר לַעֲמִיתֶךָ" וכי תמכור את זכויותך לעמיתך? "אוֹ קָנֹה מִיַּד עֲמִיתֶךָ" שתקנה ממנו את כל עונותיו? עונה הכתוב שאכן אפשר למכור ולקנות זכויות ע"י עלבון עמיתך! וזהו אומרו: "אַל תּוֹנוּ אִישׁ אֶת אָחִיו". וזה גם יש לפרש; "אֱמֶת קְנֵה וְאַל תִּמְכֹּר" ('משלי' כג כג) חיי עוה"ב קנה ע"י עשיית המצוות ומעשים טובים ואל תמכור אותם ע"י אונאה ורכילות ולשון הרע. ('מעין גנים')
 
"אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹקֶיךָ" ('ויקרא' כה לו)
יש לפרש; כי גם האדם הוא בעל חוב גדול להקב"ה ואין אנו יכולים לשלם בעד הטוב אשר גמלנו השי"ת אפילו חלק אחד מאלפי אלפים, עם כל זה מתנהג הקב"ה עם בריותיו בחסד וברחמים. אבל אם המלוה יקח מהלוה נשך ותרבית יותר ממה שמגיע לו מהקרן, אז גם הקב"ה לא ינקה אותו ויקח מאתו ריבית יתר על החוב. וזהו שאומר הכתוב: "אַל תִּקַּח מֵאִתּוֹ נֶשֶׁךְ וְתַרְבִּית וְיָרֵאתָ מֵאֱלֹקֶיךָ", שלא ישלם לך 'מדה כנגד מדה'. ('תורת מהרי"ץ')
 
"וְכִי יָמוּךְ אָחִיךָ וּמָטָה יָדוֹ עִמָּךְ וְהֶחֱזַקְתָּ בּוֹ" ('ויקרא' כה לה)
'"וְהֶחֱזַקְתָּ בּוֹ" אל תניחהו שירד ויפול ויהיה קשה להקימו, אלא חזקהו משעת מוטת היד. למה זה דומה? למשאוי שעל החמור; עודהו על החמור, אחד תופס בו ומעמידו. נפל על הארץ, חמשה אין מעמידין אותו' (רש"י)

'כי ימוך רעך' לא נאמר כאן אלא; "אָחִיךָ" כדי ללמד על דרגת הדאגה לזולת הנדרשת מן האדם. התורה מצוה אותנו להתיחס אל כל אחד כאילו אחינו הוא ומכיון שכך, אומרת התורה: "וְהֶחֱזַקְתָּ בּוֹ", כלומר; תמוך בו טרם נפילה. עדיפה החשת עזרה לאדם שעדין לא נפל על פני הצלת אדם שכבר נפל. בהנהגה של; "וְהֶחֱזַקְתָּ בּוֹ", בא לידי ביטוי טוב לבו של האדם במידה רבה יותר מאשר בעזרה למי שכבר נפל. עזרה לנופל פעמים נובעת מאהבה עצמית, שאינו יכול לראות אדם נופל ושוכב. מה שאין כן, מי שבא למנוע נפילתו של השני, הוא בודאי עשה זאת מתוך מניעים טהורים של חסד ורחמים לפי שקודם הנפילה אין עדין סיבה להתעוררות הרחמים הטבעיים, מכאן נוכל ללמוד קל וחומר בנוגע לעזרה לזולת בענינים רוחניים. בין בנוגע לחינוך ילדים ותלמידים ובין בנוגע להשפעה וסעד רוחני לכלל בני האדם; אין להמתין עד שיפול הנופל ורק אז להחלץ לעזרתו, אלא יש לחזקו ולעודדו בעוד מועד לבל ימעד, ימוט ויפול. אם נניח לו להתמוטט יקשה מאד להקימו ואז לא רק חמשה אינם מעמידים אותו, אלא לעיתים אפילו מאה. הוא הדין לגבי הזהירות בתיקון נפש האדם עצמו, יש להיזהר ולתקן כל טעות בהקדם האפשרי בעוד הפגם קטן ואינו אלא בראשיתו, דומה הדבר למחלות הגוף כגון; דלקת ריאות רח"ל, ראשיתה בהצטננות קלה, אך אם לא מטפלים בה בתחילה, עלולים להתפתח מצבים מסוכנים ביותר. באותה מידה יש לאדם גם להשמר מכל התחלה של דבר רע. על דרך שנאמר: "הִשָּׁמְרוּ לָכֶם פֶּן יִפְתֶּה לְבַבְכֶם" ('דברים' יא) אח"כ; "וְסַרְתֶּם" כשהשלב הבא הוא; "וַעֲבַדְתֶּם אֱלֹהִים אֲחֵרִים" עד שמגיע לידי; "וְהִשְׁתַּחֲוִיתֶם לָהֶם". ('זכרון מאיר')
 
מעשה ב'חזון איש'
מעשה באדם שחלה ולאחר שנעשו לו שנים עשר צלומים, קבעו הרופאים שיש לו גידול בבטנו וכי יש הכרח לנתחו כמובן שכל המשפחה היתה מודאגת מן האבחנה הזו ואז נכנס בן דודו של החולה למרן ה'חזון איש' זצ"ל עם פתק שעליו רשם את שם החולה וסיפר לו את השתלשלות הענינים. לאחר ששמע ענה ה'חזון איש': "לא. אין זה סרטן, אלא רק כיב בקיבה והסיבה להקאותיו היא, שהכיב נמצא בין המעי העליון למעי התחתון". קרובו של החולה לא נרגע מן התשובה ואמר: "אבל עשו שנים עשר צילומים וכל הרופאים אומרים שמדובר בסרטן ואיך הרב יכול לומר שזה רק כיב קיבה"? הסתכל ה'חזון איש' פעם נוספת בשמו של החולה ואמר: "אני לא רואה כלום, זה רק כיב קיבה". לא הרפה הקרוב ואמר: "אבל כל הרופאים אומרים שזה סרטן". הגיב ה'חזון איש': "החסידים מאושרים"! (כאשר כונתו היא לכך, שכאשר החסידים שומעים את מה שהרבי אומר הם לא שואלים שאלות) מכל מקום, ה'חזון איש' אמר להוציא את החולה מבית החולים שבו הוא נמצא ולהעבירו לבית החולים אחר שבו עובד רופא בשם ד"ר נתן ושם לנתח את החולה וזאת אפילו אם ד"ר נתן לא יעשה את הניתוח, אבל שיהיה במקום בשעת מעשה. למחרת נסע הקרוב לבית המשפחה וסיפר שם בשמחה מה שאמר ה'חזון איש'. מיד נסעו לד"ר נתן וספרו בפניו את כל המעשה עם ה'חזון איש' וכל מה שאמר על החולה. ד"ר נתן שאל: "האם הרב ראה את החולה"? והתשובה היתה: "מדובר ברב שלא צריך לראות". הניד הרופא בכתפיו ואמר: "רב שלא ראה וחושב שהוא יודע"? בינתים העבירו את החולה לבית החולים האחר ושם נקבע תורו לניתוח ובהגיע יום הניתוח נכנס הרופא עם המתלמדים שלו לחדר הניתוח ובני המשפחה נשארו בחוץ. הניתוח ארך שעתים ובסופו יצא הרופא מן החדר ומיד בקש לדבר עם האיש שדיבר איתו לראשונה על המקרה הזה. הוא נכנס אתו לחדר ואמר לו: "אני רוצה לפגוש את הרב שלך, כי הכל היה בדיוק כמו שהוא אמר, זה לא סרטן, אלא כיב שנמצא בין המעי העליון למעי התחתון". שאל הקרוב את הרופא האם הוא זה שעשה את הניתוח והרופא השיב בשלילה, אמנם הוא התכון להיות המנתח, אבל כאשר הגיע לבית החולים, פחד לבצע אותו, אלא שהוא עמד במקום כל עת הניתוח ועקב אחר כל מה שקורה. השיב לו בן דודו של החולה: "הרב אמר גם את זה; שאתה לא תנתח, אבל תהיה במקום בזמן שיעשו את הניתוח". ('שאל אביך ויגדך')

 
מוכר וקונה
"וְכִי תִמְכְּרוּ מִמְכָּר לַעֲמִיתֶךָ אוֹ קָנֹה מִיַּד עֲמִיתֶךָ" ('ויקרא' כה יד)
איתא; 'כל השונה לתלמיד שאינו הגון, כזורק אבן למרקוליס' ('חולין' קלג). כלומר; על הרב לבדוק את תלמידו, אם הגון הוא, ילמדו תורה ואם לאו? אסור לו ללמד אותו, כשם שאסור לעבוד עבודה זרה. וכמו כן נאמר; "כִּי שִׂפְתֵי כֹהֵן יִשְׁמְרוּ דַעַת וְתוֹרָה יְבַקְשׁוּ מִפִּיהוּ כִּי מַלְאַךְ ה' צְבָקוֹת הוּא" ('מלאכי' ב ז). 'אם דומה הרב למלאך ה' צבקות יבקשו תורה מפיהו. ואם לאו, אל יבקשו תורה מפיהו' ('חגיגה' טו). ומכך נבין; שכשם שעל הרב מוטל איסור ללמד תלמיד שאינו הגון, כמו כן מוטל איסור על התלמיד ללמוד מרב שאינו הגון. לאור זאת אפשר לפרש את דברי הפסוק שבפרשתנו באופן נפלא; "וְכִי תִמְכְּרוּ מִמְכָּר לַעֲמִיתֶךָ" כאשר תרצו ללמד תורה לתלמידכם "מִמְכָּר" יכול להתפרש גם על התורה שנאמר בה: "כִּי לֶקַח טוֹב נָתַתִּי לָכֶם תּוֹרָתִי אַל תַּעֲזֹבוּ" ('משלי' ד ב) את ה"מִמְכָּר" הזה יכולים אתם למכור רק; "לַעֲמִיתֶךָ" תלמיד הגון הראוי להקרא; "עֲמִיתֶךָ". וכמו כן כאשר; "קָנֹה" תבקשו לקנות דעת אצל הרב, עליכם להקפיד שאף הרב יוכל להתעטר בתואר; "עֲמִיתֶךָ" ולא ללמוד מרב שאינו הגון. והנה, מקשה הגמרא; אם אמת נכון הכלל שרק מרב הדומה למלאך מותר ללמוד תורה, כיצד למד ר' מאיר תורה מ'אחר', הוא 'אלישע בן אבויה' שיצא לתרבות רעה? מתרצת הגמ'; 'רבי מאיר; רמון מצא, תוכו אכל, קליפתו זרק' ('חגיגה' טו). כלומר; לר' מאיר שחכם גדול היה, הותר ללמוד מרב שאינו הגון, שידע מהם הדברים שעליו לקבל ממנו ומה לא לקבל. אך שאר האנשים אסור להם ללמוד מרב שאינו דומה למלאך וע"פ האמור יתפרשו דברי המשורר; "מִכָּל מְלַמְּדַי הִשְׂכַּלְתִּי כִּי עֵדְוֹתֶיךָ שִׂיחָה לִי" ('תהלים' קיט צט). הסיבה שאני יכול להשכיל וללמוד מכל מלמדי, אף מאותם מלמדים שאינם הגונים, היא משום; "עֵדְוֹתֶיךָ שִׂיחָה לִי" שאני מצייר בדעתי כאילו התורה בעצמה היא זו שמשיחה לי את חידושיה ולא אותו רב שאינו הגון ומתוך כך אני יכול ללמוד מכל אדם ולא לחשוש שאסחף אחר דעתו. ('בן איש חי' דרושים)
 
סגולה להתעלות
קבוצת אברכים יראים באה לפני הרה"ג ר' שלמה זלמן אויערבך זצ"ל ושאלה בפיהם; "רצונם עז להתעלות בעבודת הבורא, להתקרב אל ה' ולהדר במצוותיו. ואין הם יודעים במה להתחיל להחמיר ולדקדק"? השיב להם הרב לאלתר: "למה לכם חומרות וחששות, אין בהם כל צורך, העיקר הוא שתקבלו עליכם לקים כראוי את עיקר ההלכה באופן ראוי לכתחילה ולא בדיעבד". האברכים לא הרפו והתעקשו לבקש דרך לדקדק יותר בהלכה ולהתעלות בקרבת אלקים. שמע הרב והתרצה לבקשתם וכך היו דבריו: "כל החומרות וההידורים לא ישוו להידור אחד קטן בצניעות" בעניני קדושה וצניעות יש לכל הידור קטן משמעות לאין שיעור, המרוממת ומקדשת את האדם לבוראו, כמאמרם ז"ל: 'כל מקום שאתה מוצא גדר ערוה אתה מוצא קדושה' ('ויק"ר' כד ו) מי שנפשו צמאה לרוחניות, עיקר ותחילה הן הצניעות והקדושה. ('עולמות של טוהר')
 
להסיר את השלייף
בימי הגאון הצדיק רבה של ירושלים רבי שמואל סלנט זי"ע פרצה מגפה בקרב נשות הקהילה נשים צעירות רבות נפטרו בעת לדתן בזו אחר זו, מגפה משונה זו הטילה מורא ופחד על אנשי הישוב הישן בירושלים. כולם נזעקו לביתו של המרא דאתרא ר' שמואל סלנט בדמעות ושחו בפניו את קורות היום האחרון ואת מספר הנשים המוטלות בין החיים והמות. הם הציעו לאסוף בדחיפות כנס תפילה לאמירת כל ספר התהלים לבטל את רוע הגזרה. הרב הישיש הקשיב לדבריהם בכובד ראש, הרהר דקות מספר ולבסוף דחה את דבריהם: "זה לא יועיל" הכריז: "עיקר התשובה היא שינוי המעשה, תחילה עלינו לברר בשל מה באה עלינו הרעה הזאת ורק כאשר נבער את הרעה מקרבנו ונשפר את מעשינו יש תועלת בתפילות לכפר ולמרק מה שקלקלנו בעבר, בלא זה הרינו כטובלים ושרץ בידינו". הרב כינס את בית דינו והוחלט לערוך 'שאלת חלום' כדי לברר בשל מה באה עליהם הרעה הזאת. כך עשה, התאספו אנשי ירושלים ויקיריה; הרב, חברי בית הדין, מקובלים קדושים ואנשי מעשה וכינסו שלשה ימי צום ותפילות שבסופם נערך כנס מיוחד ל'שאלת חלום'. בחסדי השי"ת נענו הרבים בתפילתם והתשובה לא אחרה לבוא: "נסתלקה השכינה מישראל בשל השלייף" (החגורה של הנשים) באותם ימים החל מאן דהו למכור לנשות הקהילה חגורה שהידקה את בגדיהן וגרמה להבליט את צורתן ולמשוך עין להתבונן. מיד יצאה הוראה מבית דינו של רבי שמואל סלנט להסיר את החגורות ואכן, בנות ישראל הכשרות אשר לא ידעו עד כמה דבר זה מהוה מכשול להרהור וקטרוג, הסירו מיד את השלייף הזה והמגפה נעצרה באחת והיה הדבר לפלא גדול. ('עולמות של טוהר')

מיעוט ורוב
אמר רבנו מרן ה'חזון איש' זצוק"ל למלמד, שיסביר לתלמידיו; "שרוב ההמון הולך עם היצר ורק המעטים מסוגלים להתגבר עליו ועל כן ידעו שהאמת עם המיעוט, שהם הפך דעת ההמון". ('מעשה איש')

הבכי על השבת
מאז קום השלטון השולט פה בארה"ק ה"י, היו כל כבישי השכונות החרדיות פתוחים בשבת למעבר כלי רכב יהודים שומרי מצוות, המקפידים על קלה כבחמורה, היו צועדים לתפילת השבת בכאב, טליתותיהם על כתפיהם, על פניהם נסוכה שלוה שבתית ולבם נחמץ בקרבם, כאשר הם נאלצים לפלס את דרכם אל בית הכנסת בין המכוניות הנוסעות כביום חול. אחר היו יושבים לסעוד את סעודת השבת, כשמעבר לחלון נשמעו צפירות מכוניות של אנשים שריח תורה רחוק מהם. קולות המנוע ופליטת העשן מהאגזוז היו מתערבבים עם שירת; 'כי אשמרה שבת' ('זמירות שבת') והנה, לפני כשלשים וחמש שנה החליטו רבני ירושלים לצאת לתפילה המונית ברחובות העיר, הם סגרו את בתי הכנסת בזמן תפילת מוסף וכל המתפללים מכל העדות ומכל גווני הקשת עמדו בתפילת מוסף נרגשת מול מחללי השבת. המחזה של צעירים וקשישים הנצבים לאורך המדרכות, טליתותיהם על כתפיהם, רגליהם צמודות והם עוצמים עיניהם, מתנדנדים בדבקות, הכה גלים בכל רחבי העולם, גם צלמים גוים מיהרו לתעד את המחזה שאינו מזדמן אליהם בכל יום. התפילות ברחוב חזרו על עצמן במשך מספר שבתות, עד שלבסוף (לאחר מחאות רבות) הכבישים שבשכונות 'מאה שערים' ו'גאולה' נסגרו בשבתות. באותו ערב שבת, רבתה השמחה, לא היה איש שלא סח בנעשה, תרמו לכך הרמקולים שהכריזו על השינוי המבורך. הכל היו שבעי רצון, אך מביתו של המקובל הצדיק חכם סלמאן מוצפי זצ"ל נשמע קול בכי. הצדיק ישב בחדר לימודו, ראשו מורכן בין ברכיו והוא ממרר בבכי. "מה קרה"? נחרד בנו, הרב בן ציון יבדלחט"א: "וכי אבא אינו חש בטוב"? "יש לי צער גדול מאד" השיב אביו מגיר דמעות כמים. "מי ציער את אבא? האם אני גרמתי לו צער"? שאל הבן המבוהל. בתשובה קם חכם סלמאן על רגליו וזעק במר לבו: "מפחד אני מדין שמים! על כך אני בוכה והלא כאשר אעלה לבית דין של מעלה לאחר מאה ועשרים שנה יאמרו לי: "סלמאן, אמנם מתחת לחלון ביתך, לא נסע רכב בשבת ולכן לא כאבת מספיק, ישבת עם בני ביתך וקיימת מצות שבת כהלכתה, ליד השלחן הערוך אמרתם דברי תורה, נשאתם קולכם בשיר זמר, אכלתם את הסעודות כדת וכדין, אך במרחק של שני רחובות מביתך, נרמסה השבת בריש גלי, היא חוללה וביזו את כבודה, נהגת כבת יענה, שמחת שהעיקר לא מחללים את השבת סמוך לביתך, לכן לא הצטערת מספיק על חילול השבת הקים, זה שאינך רואה אותו לנגד עינך כל הזמן, לא אכפת היה לך שהשבת חוללה? האם העיקר הוא שאתה לא ראית בחילולה ואת מנוחתך לא הפריעו? ואז" המשיך הצדיק לבכות: "מה אענה בבית דין של מעלה? והלא זהו צער השכינה, אסור לנו להיות אדישים לכך, ישראל ערבים זה לזה וכאשר מחללים את השבת הקדושה בכל מקום שהוא, יש לבכות ולהצטער על כך, גם לנו יש חלק בכך, כי אחים יהודים אנחנו כלנו". ('דורש טוב לעמו')

פרשת בחוקותי

"אם בחוקתי תלכו"  - למדנות לא רק לגאונים 
חסיד אחד התלונן בפני הרבי מקוצק, שהוא עוסק הרבה בתורה, מתאמץ להיות "למדן", אך המטרה רחוקה ממנו מרחק רב. 
אמר לו הרבי: בכל התורה לא מצינו מצווה כזאת שאתה רוצה להיות למדן, ואם כתוב: "למדו היטב" (שמות א, יז), מפרש רש"י על אתר: "היטב, להיטיב". כלומר, שהכוונה לא לדעת "היטב" למדנות, אלא לדעת "היטב" כיצד להיטיב – לעשות מעשים טובים.

"ואולך אתכם קוממיות" 
אמרו חז"ל (שבת צב, א): "אין השכינה שורה אלא על חכם, גיבור ועשיר". אומר רבי אברהם יצחק הכהן קוק: כשם שאין השכינה שורה באיש יחידי אלא על גיבור ועשיר, כך אין השכינה שורה אלא בעם מלא גבורה עושר וקוממיות. 

"והקימותי את בריתי אתכם" 
אומר רבי יעקב צבי מקלנבורג: מעתה כאשר בחוקותי תלכו ואת מצוותי תשמרו, תבוא עליכם הברכה בזכות בריתי אתכם ולא בחסד זכות אבות. שהרי עד עתה היטבתי עמכם בגלל הברית שכרתי עם אבותיכם. 

"ונתתי שלום בארץ...ונפלו אויבכם לפניכם לחרב" 
אומר רבי מרדכי הכהן: לכאורה סדר הכתוב מהופך; היה צריך להקדים "ונפלו איבכם לפניכם" לפני "ונתתי שלום". אלא, כך הדברים אמורים: "ונתתי שלום בארץ" – מתי? כאשר ישרור שלום בארץ – ביניכם לבין עצמכם, וריב לא יפריד בין אחים ומדנים לא יפלגו מחנות, אז: "ונפלו איבכם לפניכם". 
 
"ושכבתם ואין מחריד" 
אף על פי שיהיה לכם שבע ועושר, תהיה שנתכם שלווה ורגועה וללא דאגות, ולא תהיו בבחינת (קהלת ה, יא): "והשבע לעשיר איננו מניח לו לישון" – מדאגה שירד ערך נכסיו, ומפחד שמא יבואו גנבים ויגנבו את רכושו. 
ורבי אברהם שמואל בנימין "כתב סופר" היה אומר: הברכה תהיה "ונתתי שלום בארץ" – שלא תהיה ביניהם קנאה ותחרות, וממילא יתקיים בהם: "ושכבתם ואין מחריד", כי לא יהיו מוטרדים ולא יוכלו לישון מפני שלאחרים יש יותר. 

לעמול, לא לבכות  - "אם בחוקתי תלכו" 
בעת כהונתו של רבי משולם איגרא כרב ואב"ד בעיר טיסמניץ, נכנסו אליו פעם שני בעלי בתים מעיר סמוכה לדין תורה, ומתוך חומר העניין ביקשם הגאון שיחזרו למחרת. 
כשיצאו מביתו החליטו שהעניין "בוער" בהם ואין הם יכולים להמתין עוד. הסכימו לחזור לעיר שלהם ולשאול שאלתם בפני רב עירם, וכן עשו. 
כששמע רבם את השאלה המסובכת, ביקש שהות של מספר רגעים. יצא לחדר אחר, התפלל להשי"ת בבכי גדול שיעזור לו לפסוק את ההלכה בעניין, שאם לא כן עלול לצאת עליו קול כמי שאינו יודע צורתא דשמעתתא. ואכן נתקבלו תפילותיו ובכיותיו, ונפל בדעתו לפתוח איזה ספר ושם נתגלתה לעיניו בדיוק אותה השאלה – ותשובה בצידה. שמח הרב שמחה גדולה ומיהר לצאת אל בעלי הדין ופסק להם דינם. 
כעבור זמן נזדמנה לאותם שני בעלי דין לשהות בעיר טיסמניץ, וחשבו שהגם שכבר נפסקה להם שאלתם בידי רב עירם, בכל זאת מן הראוי להיכנס לרבי משולם איגרא, לשמוע מה היה הוא פוסק. נכנסו אליו, ביקשו מחילה על שלא שבו בזמנו לשמוע פסיקתו, והוסיפו כי עתה הם מבקשים לדעת. 
ענה להם רבי משולם את תשובתו, והנה היא ממש כפי שפסק להם רב עירם. 
התחילו האנשים לחייך, ומששאל מדוע, סיפרו לו השניים את כל השתלשלות המעשה, שכיוון שהייתה שעתם דחוקה, פנו אל רב עירם והוא אכן עשה זאת ברגעים ספורים. 
כששמע רבי משולם זאת, התמלא ליבו התפעלות רבה ומסקנתו הייתה שאותו רב עירם הוא בוודאי עילוי גדול, ואם כך, מן הראוי להקביל את פניו. 
יצא לביתו של אותו רב. משנכנס רבי משולם שמה, התמלא המארח מורא ופחד, והתעניין על מה ולמה הטריח עצמו הגאון לביתו? 
סיפר לו רבי משולם כי התמלא התפעלות כיצד עלה בידו לפסוק במהירות רבה כל כך שאלה עמוקה וקשה שכזו. 
הודה אותו רב על האמת וסיפר כי אומנם לא ידע מה להשיב, ובכה במר נפשו להשי"ת שיחלצהו מן המייצר ויעזרהו למצוא את הפסק, וכך היה. 
כששמע רבי משולם את הדברים, סרה התפעלותו בבת אחת וענה: "לבכות גם אנו יכולים, אולם הדרך הנכונה היא לעמול בתורה". נתן לו שלום – והלך לדרכו. ("יראה ודעת"). 

"ונתתי גשמיכם בעתם" 
אומר רבי מאיר שמחה הכהן: כל הברכות כאן הן חוקי טבע, על ידי שמירת התורה יתברך הטבע, וזו התגלות ה' הגדולה ביותר. ברכות הטבע הן ולא הנס, תכליתו של העולם לפי חוקות שמים וארץ. 

"אם בחוקתי תלכו" 
"שתהיו עמלים בתורה: (רש"י). אומר רבי אליהו דסלר: אדם העמל בדבר מסוים, מתקשר אליו כפי מידת עמלו בו. ככל שהיגיעה מתגברת – הולכת גם האהבה וגוברת. כאשר אדם עמל ונוטע עץ וטורח בגידולו, הוא נקשר אליו עד כדי אהבה. הסיבה לכך כי בעמלו השקיע בעץ חלק מעצמו – מה"אני" שלו, ולכן הוא מרגיש קשור אליו. כדי שהעץ ייראה נאה, הוא מרבה להתעסק בו לטפחו ולייפותו. אם בדבר גשמי כך, בדבר רוחני על אחת כמה וכמה. ככל שאדם עמל יותר לזכות במעלה רוחנית, הוא דבק במעלה זו, עד שהופכת היא להיות קניין בנפשו. לכן: "אם בחוקותי תלכו" – שתהיו עמלים בתורה. הברכות מותנות בקניין התורה, והתורה נעשית קניין בנפש האדם, רק על ידי עמלה של תורה. 

"אם בחוקתי תלכו" 
שלא יהא הילוכך ומשאך ומתנך אלא בהם, תעשם עיקר ואל תעשם טפלה (המדרש הגדול). 
"אם בחוקתי תלכו" 
אומר רבי שמחה בונים מפשיסחה: "אם" הזה, אינו תנאי ואינו ספק כי אם הבטחה. הקב"ה מבטיח שבסופו של דבר: "בחוקתי תלכו", עתידים ישראל ללכת בדרך התורה, שהרי דרך אחרת אינה קיימת כלל. 
ורבי מנחם מנדל מקוצק היה אומר: כתוב (ישעיה נה, ז): "יעזב רשע דרכו" – וכי לרשע יש דרך? בוץ יש לו, ולא דרך. אלא הכוונה היא: "יעזב רשע דרכו" – יעזוב את המחשבה כאילו יש לו דרך. 
  
"אם בחקתי תלכו" 
"שתהיו עמלים בתורה" (רש"י). אומר רבי זלמן סורוצקין: בכל מקום נאמר: "עוסקים בתורה", "לומדים תורה", ולמה נאמר כאן "עמלים בתורה"?. מפני שהמדובר ב"חוקים" שטעמם העיקרי נסתר מבינת האדם, והורו לנו חז"ל, שאף על פי כן עלינו להשתדל ולעמול ולקרבם אל השכל. וזהו: "שתהיו עמלים בתורה" – בחוקות התורה, להבינן.          

"אם בחוקתי תלכו"  - שעות יקרות 
ר' שמעלקא מניקלשבוןרג היה אומר לכל תלמיד שהיה בא לפניו: תדע, שהיממה נחלקת ל-24 שעות. 14 ללימוד, שעתיים לתפילות, שש לשינה, אחת לצורכי קהילה ופסק דין, חצי שעה לאכילה וחצי שעה למנוחה. 
ובכל זאת, באותה חצי שעה של מנוחה היה לומד עימהם "חובת הלבבות". 

אם בחקתי תלכו ואת מצותי תשמרו ועשיתם אותם ונתתי גשמכם בעתם וכו' ונתתי משכני בתוככם ולא תגעל נפשי אתכם  (כו. ג-יא)
"אם בחקתי תלכו" – שתהיו עמלים בתורה. "ונתתי משכני בתוככם" – זה בית המקדש. "ולא תגעל נפשי אתכם" – אין רוחי קצר בכם (רש"י). כתב הגה"ק רבי יוסף חיים בעל הבן איש חי זי"ע בספרו "ברכת חיים" דאנו יודעים כי כתיבתה של האות א' במילוי: אלף. אך חז"ל גילו (עיין פסיקתא רבה כ"ב. כ וכן בזוהר הק' במדבר רמ"ו:) כי בתחילה היה המילוי של האות א': אף, וראה הקב"ה שאין העולם מתקיים באף, הניח בו את האות למ"ד הרומזת ללימוד התורה. ולפי זה ביאר את הפסוק (תהילים צג. א) "אף תיכון תבל בל תימוט". "אף" – מעיקרא היה מילוי האות א' באותיות: אף. אך לא היה יכול להיות לעולם קיום. "תיכון" – לכך הניח הקב"ה בתוך המילוי של אף, את האות התיכונה (האמצעית) שבו דהיינו האות ל' והמילוי הוא: אלף. ומורה על לימוד תורתינו הק'. ועל ידי זה: "תבל בל תימוט" – יש קיום לעולם שלא ימוט. וכאשר עזבו ישראל את התורה הסתלקה האות למ"ד של לימוד התורה, ואז שלט בם האף ונחרב בית המקדש וגלינו מארצינו ונתרחקנו מעל אדמתינו, וכמו שנאמר (איכה פרק ב'. ג') : "גדע בחרי אף כל קרן ישראל", והיינו שחרי האף גרם שנגדע הקרן של תיבת "ישראל" שהיא האות למ"ד, ונשתייר מן האל"ף: אף. וכל זאת מחמת שעזבו את לימוד תורתינו הק'. ולכן בודאי מדה טובה מרובה, ואם בחקותי תלכו ונהיה עמלים בתורה אז יתקיים בנו "ונתתי משכני בתוככם ולא תגעל נפשי אתכם"….  

אם בחקתי תלכו ואת מצותי תשמרו ועשיתם אותם וכו' ועץ השדה יתן פריו (כו. ג-ד)
פעם אחת ביום שבת קודש פתח הרה"ק בעל השפע חיים מצאנז זי"ע ודרש: הכתוב אומר "אם בחוקתי תלכו" ורש"י הק' מבאר "שתהיו עמלים בתורה". לאחר מכן כתוב "ועץ השדה יתן פריו". ואני שואל: "האם זה כל השכר בשביל עמל התורה? תפוחי עץ?…" "אין זאת" חזר ויישב "אלא מפני שמדובר פה בפירות ארץ ישראל, שיש בהם קדושה מיוחדת, והאוכל אותם גם כן מתקדש". כדברי הרה"ק מהר"ח מטשערנוביץ בספרו "סדורו של שבת" (ח"ב דרוש תשיעי) "שבאכול אדם את לחמה לחם הארץ יתוסף עליו חיות הקדושה אשר בלחם ההוא ויתאוה עי"ז ממילא להודות לה' יתברך ולברך בשמו, כי יתהפך לבבו לאהבה את ה' ע"י מאכלו". וא"כ, השכר כאן אינו פירות בעלמא, השכר הוא התקדשות!
ועל פי זה יובן מה שכתב ב"בית יוסף" (טור או"ח סי' ר"ח) שהרא"ש ז"ל היה אומר בברכה מעין שלוש "ונאכל מפריה ונשבע מטובה" אף שכתוב בספר המצוות שאין לאומרו מפני שאין לחמוד הארץ בשביל פריה וטובה, "ונראה שטעמו מפני שהיה מפרש שאנו אומרים 'ונאכל מפריה ונשבע מטובה', אין התכלית בשביל האכילה, אלא מה שאומר אח"כ ונברכך עליה בקדושה ובטהרה הוא התכלית"…    

אם בחקתי תלכו ואת מצותי תשמרו ועשיתם אותם. ונתתי גשמיכם בעתם וכו' (כו. ג)
דרשו חז"ל (ע"ז ה.) על כתוב זה, אין 'אם' אלא לשון תחנונים. והיינו שמכיון שהקב"ה חפץ להריק לנו השפעות טובות וחסדים לכן הוא מבקש ומתחנן שנלך בחוקותיו. והסביר הרה"ק רבי ישעיה מטשחויב זי"ע לבאר את מאמר חז"ל הנ"ל על פי דברי הגמרא (יומא לח) דכיון שיצאו רוב שנותיו של אדם ולא חטא שוב אינו חוטא, וכתיב ימי שנותינו בהם שבעים שנה ואם בגבורות שמונים שנה. נמצא שרוב שנותיו של אדם הזוכה לגבורות הם מ"א שנה. וזה פירוש הכתוב א"ם בחוקתי תלכו, היינו שהקב"ה מבקש שנלך בדרכיו א"ם שנים, אלו רוב שנותיו של אדם, ועל ידי זה יהיה מובטח שלא יחטא עוד, ואז יוכל להשפיע עליו שפע ברכה והצלחה כדברי הכתוב "ונתתי גשמיכם בעתם וכו'.

אמור – בהר – בחוקתי!
יום ל"ג בעומר הוא גם יום ההילולא של הרמ"א זי"ע שכל בית ישראל הוגים ולומדים בתורתו, בעיקר "בהגהותיו" לשולחן ערוך. בקראקא העיר הגדולה, מקום בו חי, פעל ושימש הרמ"א ברבנות, ואשר שם חלקת מחוקק ספון, נהגו מימים ימימה להתקבץ ביום ל"ג בעומר על ציונו הקדוש, להרבות בתפילה ובתחנונים, ואחרי כן, נאספו מאות יהודי העיר ב"בית הכנסת הרמ"א" – שם השמיע הרב דמתא ה"ה הגה"ק רבי שמעון סופר זי"ע דרשה שהיתה מתובלת בשמעתתא ודרוש. בעיקר נסבה הדרשה ליישב פסקיו המוקשים של הרמ"א. שנה אחת פתח ואמר במליצה: "אמור בהר בחוקתי" כלומר – ל"ג בעומר יחול תמיד באחת משבועות אלו, והרמז: "אמר" – אותיות רמ"א, "בהר בחוקותי" – הוראותיו נתקדשו אצלינו כחוקים שניתנו למשה בהר סיני…

בר יוחאי וכו' נעשה אדם נאמר בעבורך.
הסבר נפלא שמעתי מאת כ"ק מרן אדמו"ר ממישקולץ שליט"א לבאר את מילים קדושים אלו – "נעשה אדם נאמר בעבורך".
מובא בחז"ל (עירובין יג:) "שתי שנים ומחצה נחלקו בית שמאי ובית הלל, הללו אומרים נוח לו לאדם שלא נברא יותר משנברא, והללו אומרים נוח לו לאדם שנברא יותר משלא נברא, נמנו וגמרו, נוח לו לאדם שלא נברא יותר משנברא". ופירש המהרש"א (מכות כג.)  את הלשון "נמנו וגמרו" – שמנו וספרו את תרי"ג המצוות, ומצאו שהמצוות 'עשה' הם רמ"ח, ומצוות 'לא תעשה' הם שס"ה, ואם כן הרי 'הלא תעשה' מרובים על 'העשה', וקרוב האדם לעבור על מצווות התורה יותר מאשר לקיימם, ולכן נמנו וגמרו שנוח לו לאדם שלא נברא, כדי שלא יעבור על מצוות התורה. אולם לפי דברי רבי שמעון בר יוחאי (סוכה מה:) שאמר: "יכול אני לפטור את כל העולם כולו מן הדין" יוצא אם כן, שנוח לו לאדם שנברא, כי אפילו אם ח"ו יכשל ויעבור על מצוות התורה, רבי שמעון בר יוחאי יכול לפטור אותו מן הדין.
ולפי זה פירש אדמו"ר שליט"א את דברי הפיוט: "נעשה אדם" – הקב"ה אומר בראתי את האדם על אף שלכאורה נוח לו לאדם שלא נברא, דהרי קרוב האדם לעבור על התורה יותר מאשר לקיימה כנ"ל, אבל עם כל זאת ברא הקב"ה את האדם ואמר "נעשה אדם" משום "נאמר בעבורך" – בעבורך רבי שמעון בר יוחאי שאמר "יכול אני לפטור את כל העולם כולו מן הדין"!…
 
בר יוחאי וכו' נעשה אדם נאמר בעבורך.
מסופר, כי שנה אחת כשיצא הרה"ק בעל האמרי חיים מויז'ניץ זי"ע ממערת רשב"י במירון, אמר: "נעשה אדם נאמר בעבורך", כשרצה הקב"ה לברוא את האדם ואמר למלאכים "נעשה אדם", לקח את רשב"י כדוגמא לאדם שברצונו לברוא!

בר יוחאי וכו' נעשה אדם נאמר בעבורך.
בספר "לבם של ישראל" מובאים שני ספורים נשגבים זה אחר זה: פעם הזכיר חשוך בנים אחד את עצמו לפני הרה"ק בעל הלב שמחה מגור זי"ע במירון. נענה הרבי מיד והשיב לו בלשון הזמר: "נעשה אדם נאמר בעבורך!"… חלפה שנה, ולאותו אדם נולד בשעטו"מ בן זכר. לפני הברית, נכנס אבי הבן אצל הרבי, להתייעץ בקשר לקריאת השם. נענה לו הרבי ואמר: "נעשה אדם" (עם הכולל) – בגימטריה: 'שמעון' (עם האותיות). ויקרא שם הילד בישראל: "שמעון"…
שנה אחת בל"ג בעומר, הזכיר אחד המשמשים לפני הרבי אברך שכבר חלפו שנים רבות מנישואיו וטרם נפקד בילדים. על השולחן מונח היה באותה שעה מדרש רבה. בעוד המשמש מדבר את דברו, פתח הרבי את המדרש, אשר נפתח בשיר השירים רבה (פרשה א') על הפסוק: "נגילה ונשמחה בך", שם מובא מעשה בעקרה שנפקדה בתפילתו של רבי שמעון בר יוחאי. "ללמדך", מסיים המדרש את אותו מעשה: "מה הקב"ה פוקד עקרות, אף צדיקים פוקדים עקרות!" הרבי החווה בידו תנועה רבת משמעות, סגר את הספר, ושקע בשרעפים. מאוחר יותר, כאשר נכנס אותו אברך – אשר לא ידע עדיין מן המאורע בכדי להזכיר את עצמו לפני הרבי, נענה הרבי ואמר לו: "הלא היית כבר היום"!… מיותר לציין שבאותה שנה, נושע האברך ונפקד בזרע חייא וקיימא… 

רמז לתגלחת הילדים מן התורה!
המנהג לגלח שערות הקטנים בהגיעם לגיל שלוש שנים בציון הרשב"י ביום ההילולא ל"ג בעומר. ונתן ע"כ הרה"ק בעל העטרת ישועה מדז'יקוב זי"ע רמז נפלא מן התורה! דכתוב בתורה (ויקרא תזריע יג. לג) "והתגלח". אות גימ"ל של "והתגלח" כתובה בספר תורה יותר גדולה, משאר אותיות, רמז הוא שיש לגלחו בשנתו הגימ"ל. והמספר של פסוק זה בפרשה הנ"ל: ל"ג, להורות שמגלחין אותו ביום ל"ג בעומר…

הטעם שיורים בחץ וקשת!  
הרה"ק בעל הבני יששכר זי"ע כותב בספרו בשם רבו הרה"ק רבי מנחם מנדל מרימנוב זי"ע משום שבימי רבי שמעון בר יוחאי לא נראתה הקשת כמפורש בגמרא (ירושלמי מסכת ברכות), ולכן ביום הסתלקותו עושים סימן לזה, במה שיורים בקשת. ויש שהוסיפו: דהרי "הקשת" בגימטריא "רבן שמעון בן יוחאי". ואכן, בימיו לא נראתה הקשת כי זכותו הגינה על דורו…  

הטעם שיורים בחץ וקשת!  
הרה"ק בעל הישמח ישראל מאלכסנדר זי"ע היה אומר: הקשת, ככל שמתאמצים ומושכים אותו לצד מטה, כן כוחו לעוף ולטוס למרחקים – כך הצדיקים, ככל שמרבים להשפיל את עצמם, ולהתנהג בענוה, כן מתחזק כוחם להתעלות מעלה מעלה, לייחד יחודים, ותפילתם מרקיעה שחקים. והנה, בשעה שהסתלק רבי שמעון בר יוחאי מן העולם ביום הזה, היה מייחד יחודים גדולים, שאין באפשרות לעשותו, כי אם בהתבטלות גמורה, להיבטל כעפר ממש. לכן נהגו לירות בל"ג בעומר ב"קשת" – לרמז ייחודו הנפלא של בעל ההילולא, שזכה להתעלות זו דווקא ביום זה. עקב שפלותו הנוראה… 
 
הטעם שיורים בחץ וקשת!  
המהר"י מינץ זי"ע מפרש בדרשותיו את הפסוק (תהילים קכ"ז) "כחיצים ביד גבור כן בני הנעורים" – שהתלמידים נמשלו לחיצים דווקא ולא לכלי אחר, משום ששאר כלי מלחמה אינן עושים פעולתם, רק בשעה שאוחזים בהם, כחרב וחנית, אולם החץ, שבעליו יורה למרחוק – הוא עושה את פעולתו אף כשיצא מרשות בעליו. ולכו נמשלים התלמידים לחץ, כי המעמיד תלמידים, דומה הוא לאותו חץ, כל זמן שהתלמידים קיימים, לא פסק כוחו. עדיין הוא פועל פעלו. הוסיף, לפי זה הגה"ק מבראניב זי"ע שהראשון שגילה את סתרי התורה, היה רבי שמעון בר יוחאי, שחיבר את "ספר הזוהר". וכל בעלי הקבלה נחשבים לתלמידיו, כאילו עדייו חי הוא. הרי הוא דוגמת החץ, שעושה פעולתו למרחוק. לכן, דווקא ביום זה נהגו לירות בחץ וקשת, להורות וללמד שצדקתו עומדת לעד.

המנהג לזרוק בגדים צבעונים למדורת ל"ג בעומר.
בספר "שפתי מנחם" להגאון רבי מנחם מנדל ברגר שליט"א מובא הסבר מעניין לפשר המנהג של זריקת בגדים הצבעונים והיקרים למדורת ל"ג בעומר: בהקדם פירושו בדברי הנביא "תורה תורה חגרי שק" שבשביל לימוד התורה צריך לפעמים להתייגע ולמכור אפילו המלבושים ולהסתפק בלבוש שק כדי לקנות את קנייני התורה באם צריך בשביל זה ממון הרבה (כגון ללמד את הילדים ע"י מלמדים פרטיים וכו'). ובזה יתבאר מה שנפסק להלכה בשו"ע (סימן תרע"א סעיף א') "ואפילו עני המתפרנס מן הצדקה שואל או מוכר כסותו ולוקח שמן להדליק". דהנה נר חנוכה מרמז על אור התורה כמאמר הכתוב (משלי ו. כג) "נר מצוה ותורה אור" וכמו שהאריכו בספה"ק. ובא לרמז שבשביל יגיעת התורה צריך למכור את הכסות אם יש צורך בכך…
ועל פי זה יובן המנהג שהיו מקומות שזרקו בגדים יקרים וצבעונים במדורת ל"ג בעומר, וכבר נהג כן האור החיים הק' זי"ע כמובא בספר "כבוד מלכים"  להגאון רבי שמואל העליר זי"ע רבה של צפת וזה לשונו: "ומעיד אני באמת, כי בילדותי שמעתי פה מרבני קשישאי רבני הספרדים, אשר אבותם ראו וספרו להם, כי הרב הקדוש ר' חיים בן עטר זיע"א היה פעם אחת בהילולא פה עיה"ק צפת ת"ו, וכשעלה למירון והגיע לתחתית ההר, ירד מהחמור והיה עולה על ידיו ועל רגליו, וכל הדרך היה גועה כבהמה וצועק היכן אני השפל נכנס למקום אש שלהבת, קוב"ה וכל פמליא של מעלה הכא, וכל נשמות הצדיקים שמה, ובעת הילולא היה שמח שמחה גדולה והוא בעצמו שרף כמה בגדים יקרים לכבוד הרשב"י זיע"א".
והביאור בזה נראה לומר מכיון דבהילולא דרשב"י מתגלים אורות התורה כפי שגילה ביום זה, לכן מרמזים בזריקת הבגדים למדורת האש, שבשביל לקנות את אורות התורה צריך להפקיר ולמכור המלבושים ולהסתפק בלבוש שק וכדברינו הנ"ל "תורה תורה חגרי שק"… 

הנסיעה למירון…
עובדא נפלאה המראה לנו עד כמה היתה חשובה אצל צדיקים העליה למירון ביומא דהילולא, ולפעמים עד כדי מסירות נפש שהתבטאה באמונה איתנה – אביא בפניכם. את עובדא זו זכיתי לשמוע אשתקד מכ"ק מרן אדמו"ר ממישקולץ שליט"א בעת נסיעתו המסורתית ביום ל"ד בעומר – למירון ולמערת רבי שמעון שבכפר פקיעין, שם הוא מעלה את שלהבת ההדלקה ברחבה שבפתח המערה. וכך סיפר: כשעלה אבי הרה"ק בעל הזכרון אליעזר ממישקולץ זי"ע לארץ ישראל אחר המלחמה, התגורר בכפר אתא, לשם הגיע יחד עם עוד צדיקים יראים ושלמים שעלו עמו לאחר ששתו את כוס התרעלה במלחמה הנוראה. ובהיותי נער צעיר לימים זוכר אני, כי באחת השנים התקיימה בו השתוקקות רבה לנסוע לציון הרשב"י במירון, אך בימים ההם עדיין לא היתה התחבורה מסודרת כהיום, ולכן היה זה בגדר חלום. אבל רצון יראיו יעשה. והנה אחד מתושבי העיר שהיה ברשותו משאית ענקית עבור צרכי עבודתו הסכים לשאת אותו יחד עם קבוצה מאנשי שלומו.
אך היתה בעיה קטנה! המשאית שהיתה פתוחה ללא גג ומכסה בהיותה מיועדת עבור הובלת סחורה, היתה צריכה להיהפך לרכב להובלת נוסעים. אבל גם את זה פתרו. לצורך כך לקחו מספר בדים וסדינים וסגרוה כגג… גם לקחו מספר ספסלים מבית המדרש כדי שיהיו בתור מושבים… וכך נסעו בשמחה ובטוב לבב….
אך מה אפשר לצפות ממשאית ישנה ומקרטעת? כמובן, שלא הרבה! וכך בעליה הראשונה של הרי הגליל כבר עצרה לה המשאית ללא יכולת לנסוע הלאה. הנהג ירד לבדוק מה קרה, והנה הוא רואה שהרדיאטור יבש ללא מים. מה עושים? אין בקרבת מקום מים, וגם אין ממי לבקש בדרך. וכך כבר ממש התייאשו שם הנוסעים מלהגיע למירון.
המשיך כ"ק מרן אדמו"ר ממישקולץ שליט"א וסיפר: זוכר אני בתור ילד את גודל האכזבה שקיננה בי ובקרב הנוסעים שלא נזכה להגיע אל ר' שמעון…
אך לא איש כאבי הק' שיאמר נואש! לפתע הביט סביבו וראה מרחוק פרדס תפוזים, ננער וקרא לכולם: מה הבעיה? לכו וקיטפו מספר תפוזים מהעצים והביאו לכאן, נסחוט אותם ואזי יהיה מה להכניס ברדיאטור… העומדים שם לא הבינו האם מדובר ברצינות או בדברי צחות בכדי להרים את מצב הרוח הירוד, אך אבי הק' החווה בידו ברצינות ואמר: אינני מתכוין לצחוק! לכו וקיטפו מספר תפוזים מהעצים והביאו לכאן, נסחוט אותם ואזי יהיה מה להכניס ברדיאטור…
הנהג ששמע זאת הרים את קולו ואמר: מה? זה הרי יכול להרוס את כל המנוע, אבל אבי הק' לא מוותר! ואמר: על ר' חנינא בן דוסא אומרת הגמ' שאמר "מי שאמר לשמן שידלק יאמר לחומץ שידלק"… וגם כאן, "מי שאמר למים, יאמר למיץ התפוזים…
הנהג, בראותו את האמונה הגדולה ודבריו הנחרצים של אבי הק' לא היסס וכך עשה, סחט תפוז אחר תפוז ושפכו לתוך הרדיאטור, ויהי לפלא המשאית החלה לנוע וזכינו לעלות למירון ולחזור לחיים ולשלום…
סיים כ"ק מרן אדמו"ר שליט"א – לא אשכח את השיעור הגדול באמונה שנתן אבי הק' לכל הנוכחים – ועד כמה צריכים מסירות נפש בכדי להגיע לר' שמעון…

אם בחוקותי תלכו 
אם בחוקותי תלכו – אין אם אלא לשון תחנונים. כביכול בורא העולם אומר לעם ישראל: הלוואי ובחוקותי תלכו! (על פי מסכת עבודה זרה ה, א)
פרשת השבוע נפתחת במילים "אם בחוקותי תלכו", ובשל כך הפרשה כולה נקראת 'בחוקותי'. המילה בחוקותי משמעותה החוקים שלי אך יש לה גם משמעות נוספת: דברים החקוקים באבן. התורה ניתנה לנו בשתי צורות: כתובה וחקוקה. ביום האחרון לחייו כתב משה רבינו את התורה בדיו על קלף. אך קודם לכן ניתנו לו עשרת הדיברות אותן חקק האלוקים בכבודו ובעצמו על שתי לוחות מאבן. באות הכתובה, החומר ממנו עשויות האותיות – הדיו – נותר מציאות משל עצמו מאשר החומר עליו נכתבים האותיו – הקלף. אך מילים החקוקות באבן נהפכות לחלק מהאבן עצמה. 
באותה מידה, בתורה יש היבט בה היא "כתובה" בנשמתנו: אנו מבינים אותה, היא מעוררת את רגשותינו ואף משנה את סגנון חיינו; אך עם זאת, היא נותרת שונה ונפרדת מעצמיותנו. אך ישנו היבט נוסף בה התורה חקוקה בנשמתנו. היבט זה בתורה מבטא את המימד האלוקי הנמצא במהותה של הנשמה היהודית. (רבי שניאור זלמן מליאדי)

אם בחוקותי תלכו 
באחת מדרשותיו, המשיל רב אחד את המשל הבא: כל יהודי הוא כמו אות בספר התורה, אך במשך השנים אות עלולה לדהות. משימתנו היא לחזק ולהוסיף דיו לאותן אותיות דהויות כדי שספר התורה יכלול את כל האותיות". רבי יוסף יצחק שניאורסאהן, האדמו"ר השישי מליובאוויטש, לא הסכים למשל זה. "זהותו של כל יהודי היא לא כמו דיו וקלף, אלא כמו אות החקוקה באבן. לעתים אבק ולכלוך עלול להצטבר על האות ולעוות אותה – או אף להעלים אותה לחלוטין. אך תחת לשכבות הלכלוך והאבק האות נותרת שלימה. משימתנו היא להסיר את הלכלוך החיצוני כדי שהאות שוב תוכל להבהיק.


פרשת במדבר  
 
"וידבר ה אל משה במדבר סיני" (א, א) 
בשלשה דברים ניתנה תורה באש במים ובמדבר.
הקו האופייני של עם-ישראל הוא זה, שמיום היותו לעם גילה תמיד מסירות-נפש בעד תורתו ואמונתו. בני-ישראל הלכו אל הגרדומים ומוקדות-האש, נתנו צוואריהם לשחיטה, קפצו לתוך הים ומסרו את חייהם - כל אימת שהכריחו אותם רשעי האומות לבגוד בתורתם ובאמונתם.
כח זה ותכונה זו של עם-ישראל באו לידי גילוי עיקרי בשלושה מאורעות של דברי-ימי-העם. אברהם, אבי האומה, נזרק לכבשן-האש בעד אמונתו הטהורה אשר הפיץ בקרב בני-האדם, ובזה נטע את הכח של מסירות-נפש בבניו אחריו. ואם היה זה צעד של יחיד נעלה מורם-מעם, הרי בא המאורע השני של קריעת ים-סוף - שאז קפץ עם שלם אל תוך הים הסוער, לפי ציווי האל - "ויסעו". אם היה זה רק נסיון של-רגע, הרי בא המאורע השלישי, כאשר בני-ישראל הלכו למדבר-שממה שורץ חיות רעות ונחשים ועקרבים, ללא מזון ומים, לתקופה ממושכת - רק מתוך אהבתם ומסירותם לאלהים ולנביאו, כפי שאמר הכתוב: "זכרתי לך חסד נעוריך אהבת כלולותיך לכתך אחרי במדבר בארץ לא זרועה" (ירמיהו ב, ב).
הודות לשלושת הנסיונות הללו, של "אש" הכבשן, "מים" של ים-סוף וה"מדבר" שבו הלכו בני-ישראל תוך מסירות-נפש בעד דבר האלהים - ניתנה להם התורה כקנין עולם. שלושת הנסיונות הללו הינם הערובה הבטוחה ביותר לקיומו הנצחי של עם ישראל.

"שאו את ראש כל עדת בני ישראל" (א, ב) 
המיפקד הביא לידי כך, שתהא השכינה שורה על ישראל. שכן כל אחד ואחד שם על לבו שיש חשבון מדויק והוא האחד עלול להכריע את גורל העולם כולו, כפי שאמרו חכמינו: "לעולם יהא אדם רואה את עצמו ואת העולם חצי זכאי וחציו חייב, עשה מצוה אחת - אשריו, שהכריע את עצמו ואת כל העולם כולו לכף זכות; עבר עבירה אחת - אוי לו, שהכריע את עצמו ואת כל העולם כולו לכף חובה". חשבון זה של כל יחיד, שהוא אחד מרבים, מביא לידי תשובה וממילא לידי השראת-השכינה.

"שאו את ראש כל עדת בני ישראל" (א, ב) 
בשעה שקבלו ישראל את התורה נתקנאו אומות העולם בהן, מה ראו להתקרב יותר מן האומות, סתם פיהן הקב"ה ואמר להן: הביאו לי ספר יוחסין שלכם כשם שבני מביאין. 
אמרו חכמינו: "לעתיד לבוא מביא הקב"ה ספר-תורה ומניחו בחיקו ואומר: מי שעסק בה יבוא ויטול שכרו. מיד מתקבצים ובאים אומות העולם...אומרים לפניו: רבונו של עולם, כלום כפית עלינו הר כגיגית ולא קבלנוה, כפי שעשית לישראל?...מיד אומר להם הקב"ה: הראשונות ישמיעונו - שבע מצוות שקבלתם היכן קיימתם?" 
למה הדבר דומה, לאב שחלו אצלו בנו ובן-חורג, רשם להם הרופא דם מריר ששניהם סירבו לגמעו, והכריח האב את בנו לגמוע את הסם ואכן הוא נתרפא מהר; ואילו את הבן החורג לא הכריח ולכן נמשכה מחלתו זמן רב יותר, לאחר-מכן שאל הבן החורג את האב: מדוע לא הכרחת גם אותי לגמוע את הסם? השיב לו האב: בשעתו כבר הכרחתיך לגמוע סם טוב ומתוק ופלטת גם אותו, לפיכך לא רציתי עכשיו להכריחך שתגמע סם מר. 
אומות-העולם גם הן יטענו כך: אמנם סבורים היינו שהתורה מרה היא, אולם אתה שידעת כי טובה ומתוקה היא, מדוע לא כפית אותה עלינו? מיד ישיב להם השם-יתברך: 
הן כבר נתתי לכם בשעתו שבע מצוות, אשר טעמתם מהן וראיתם כי טובות הן, ואף-על-פי-כן מאנתם לקיימן, הרי לא היה איפוא כל טעם לכפות עליכם עוד תרי"ג מצוות. זוהי גם הכוונה, שואלות אומות העולם: למה זכו ישראל בתורה והלא גם הם לא רצו בה אלא הוכרחו לקבלה, אם-כן צריך היה להכריח גם אותנו? משיב להם השם יתברך: הביאו לי ספר-יוחסין שלכם. זכרו כיצד נהגו אבותיכם לפנים ביחס לשבע המצוות שקבלו, והשוו אותם לעומת אבותיהם של ישראל אשר קיימו את התורה עוד לפני שניתנה להם, כי אז תבינו היטב למה את ישראל הכרחתי לקבל את התורה ואתכם לא הכרחתי. 
בני-ישראל ירשו את הקדושה מאבותיהם, אשר עבדו את השם-יתברך בכל לבבם ובכל נפשם, הרי היו איפוא במהותם הפנימית טובים וקדושים, אלא הכוחות הגופניים מנעו מלקבל את התורה, לפיכך אפשר היה לנקוט לגביהם באמצעי-כפיה. אבל אומות העולם לא ירשו כזאת מאבותיהם, כך שבמהותם היו רעים וטמאים, הרי ממילא אין בכוחו של שום אמצעי-כפיה לעורר בהם את הרצון האמיתי. שזו איפוא מובנה של התשובה: "הביאו ספר יוחסין שלכם".

"למשפחתם לבית אבתם במספר שמות" (א, ב) 
כוחם של בני-ישראל להחזיק בטהרת משפחותיהם ויחוסם בגלות קשה כזו של מצרים, מקום שם היו משועבדים ונתונים להפקר - נבע מזה ששמרו על עצמיותם ומקוריותם והתרחקו מכל שמץ של התבוללות. הם נמנעו מלהתקרב אל הסביבה הזרה אפילו על-ידי שינוי שמותיהם. וזה שמר עליהם מפני טמיעה גמורה.
בזכות "במספר שמות" - שהחזיקו בשמותיהם המקוריים והתרחקו מן הסביבה הזרה - יכלו לשמור על "למשפחותם לבית אבותם".

"מבן עשרים שנה ומעלה כל יוצא צבא בישראל" (א, ג) 
מכיוון שמתמלאות לאדם עשרים שנה הריהו נעשה בן-עונשין גם מצד בית-דין של מעלה, ואז מתחילה מלחמת-היצר האמתית והאדם נעשה בבחינת יוצא-צבא, דרוך ומוכן תדיר ללחום נגד היצר-הרע, שכן "הבא להרגך השכם להרגו".
הוא אשר אמרו חכמינו: "בן עשרים לרדוף" (אבות פ"ה מכ"א) - כיוון שמגיע אדם לגיל עשרים שנה, מתחילים לרדפו בבית-דין של מעלה על חטאיו, ולפיכך עליו להתגבר ולרדוף את היצר-הרע.
אף שהיו בני עשרים שכבר נענשים בידי שמים, בכל-זאת היו ראויים להיות יוצאי-צבא ולהצטרף למלחמה, אשר בה נאמר: "מי האיש הירא ורך הלבב ילך וישוב אל ביתו" (דברים כ, ח) ואמרו על כך חכמינו: "ירא מעבירות שבידו" (סוטה מ"ג) - לפי שהיו כולם צדיקים ולא היה בהם שום חטא.

"איש ראש לבית אבתיו הוא" (א, ד) 
דרכו של עולם, כשעולה אדם לגדולה ונעשה ראש ומנהיג, טיבו נעשה יותר גרוע משהיה לפני-כן, (כדרך שאנו מוצאים אצל ירבעם בן נבט, שבתחילה היה צדיק והוכיח את שלמה המלך, ואילו משעלה על כסא המלוכה נעשה חוטא ומחטיא את הרבים). לפיכך מעידה כאן התורה, כי "ראש לבית אבותיו הוא" - שכל אחד מהם נשאר תמיד כמות שהיה ("הוא - בצדקו מתחילתו ועד סופו").

"ויתילדו על משפחתם לבית אבתם" (א, י"ח) 
עצם הדבר שכל איש מבני-ישראל עבר לפני אבי-כל-הנביאים ואחיו קדוש ה, והוא נודע אליהם בשמו גם בכתב - "בכתב בני ישראל" - היה בזה בשבילו משום זכות לחיים, שכן הם שמו עליו עינם לטובה ובקשו עליו רחמים, להרבות ולהגדיל את מספר בני-ישראל.
בדברים אלה של הרמב"ן הננו מוצאים מקור לזה, שבבוא אדם לפני צדיק על-מנת שיתפלל בעדו, הריהו מזכיר לפניו את שמו ודוקא בכתב על פתקה.

"כאשר צוה ה את משה ויפקדם במדבר סיני" (א, י"ט) 
והלא מן הדין היה הכתוב צריך לומר להיפך: "ויפקדם במדבר סיני כאשר צוה ה את משה"?
ברם, נשמותיהם של ישראל הן המהוות את התורה. כל אדם מישראל הנהו אות מן התורה, כפי שמצינו בספרים שראשי-תיבות של "ישראל" הם: יש ששים ריבוא אותיות לתורה. יוצא איפוא שכאשר פקד משה את ישראל היה לומד בזה את התורה. הוא אשר אמר הכתוב: "כאשר צוה ה את משה" - כשם שלמד משה את התורה מאשר צוה אותו השם-יתברך, כך למד את התורה גם כאשר "ויפקדם במדבר סיני".

"בני נפתלי תולדותם למשפחתם" (א, מ"ב) 
אצל כל השבטים נאמר "לבני", פרט לנפתלי שנאמר אצלו "בני", ויש להבין ענינו של דבר?
ברם, המיפקד הנוכחי הרי נועד לקבוע את מספרו של כל שבט לחוד, שכן מפקד כללי כבר נערך באותה שנה והסיכום היה עתה כמקודם (עיין רש"י). נמצא שהיה צורך לפקוד כל שבט ושבט ולקבוע את מספר נפשותיו. אבל לאחר שכבר נפקדו כל השבטים ונשאר רק שבט נפתלי, כבר היו יודעים ממילא את מספר נפשותיו, בהתאם למיפקד הכללי הקודם, ולא היה עוד צורך לפקדו. לפיכך לא נאמר "לבני" כי אם "בני נפתלי" - שכבר נתברר ממילא מה מספרם של אלה.

"אלה הפקדים אשר פקד משה ואהרן...ויהיו כל פקודי בני ישראל...כל יצא צבא בישראל...ויהיו כל הפקדים שש מאוד אלף" (א, מ"ד, מ"ה, מ"ו) 
שלוש פעמים חזר הכתוב ושנה אותן הלשונות, לפי שכאן מרומזים שלושת הטעמים של הציווי לפקוד את ישראל:
I) כדי שיעברו לפני משה ואהרן וייזכרו בשמותיהם (עיין ברמב"ן) - לפיכך אמר הכתוב הראשון: "אלה הפקודים אשר פקד משה ואהרן".
II) כדי לקבוע מי ראוי לצאת למלחמה ומה מספר האנשים בעלי הכושר הקרבי - לפיכך אמר הכתוב השני: "ויהיו כל פקודי בני ישראל...מבן עשרים שנה ומעלה כל יוצא צבא בישראל".
III) כדי להודיע כמה גדולים חסדי הבורא, כי משבעים נפש שירדו מצרימה יצא מחנה עצום של למעלה מששים ריבוא אחרי תקופה של עשרים שנה בלבד - לפיכך אמר הכתוב השלישי: "ויהיו כל הפקודים שש מאות אלף ושלושת אלפים וחמש מאות וחמישים". 

"ואתה הפקד את הלוים" (א, נ) 
בעל-הטורים אומר על כך, שאנו מוצאים פעמיים במסורה את המלה "הפקד": פעם אחת בפסוק שלפנינו: 
"הפקד את הלויים" ופעם שנית בתהילים: "הפקד עליו רשע" (פרק קט"ו). מכאן רמז לדברי חכמים שאמרו: "אין אדם נעשה שוטר מלמטה אלא אם כן נעשה רשע מלמעלה".
"נעשה הרשע מלמעלה" - כף החובה עולה למעלה וכף הזכות יורדת למטה, שכן אמרו חכמינו: "העולה לגדולה מוחלין לו כל עוונותיו", וכששוקלין את זכויותיו וחובותיו על כפות-המאזנים, עולה כף החובה למעלה, לפי שהיא ריקה.

"ושמרו הלויים את משמרת משכן העדות" (א, נ"ג) 
הלויים נפקדו מבן חודש ומעלה ועם זה נועדו להיות "שומרי משמרת הקודש", מה שמירה איפוא יכול לשמור תינוק בן חודש ימים? 
ברם, דבר זה בא ללמדנו כי השמירה מסביב למכן לא נשאה אופי חומרי, אלא רוחני בלבד. לא בכוחם הגופני שמרו הלויים על המשכן, כי אם בקדושתם ורמתם הרוחנית, ובסגולות אלה היה בן-לויים מחונן מיד עם צאתו לאויר העולם. 
טעות היא בידי אלה הסבורים, כי אפשר לשמור על נכסי האומה הישראלית בכח ושלטון בלבד. רק קדושתם של השומרים וכוחם הרוחני עשויים להגן ולשמור מכל רע - "אם ה לא ישמר עיר שוא שקד שומר".
"ואלה שמות בני אהרן הבכר נדב ואביהו" (ג, ב) 
בין "הבכור" לבין "נדב" יש מקף לסימן הפסקה, לפי ש"הבכור" אינו מוסב על "נדב", שמת ערירי ללא בנים ולא היה לבכורתו שום ערך ממשי.

"וימת נדב ואביהו לפני ה בהקריבם אש זרה...ובנים לא היו להם" (ג, ד) 
לא מתו נדב ואביהו אלא על שלא היו להם בנים.
באמת היה חטאם בזה שהקריבו אש זרה, אלא אלמלי היו להם בנים היה העונש נדחה לדורות אשר יבואו אחריהם, כפי שנאמר: "פוקד עוון אבות על בנים" (שמות ל"ד, ז), אך מכיוון שלא היו להם בנים נענשו הם עצמם. לפיכך אמר כאן הכתוב: "ובנים לא היו להם".
למה נאמר "וימת" בלשון יחיד, ולא "וימותו" בלשון רבים?
ברם, הלא אמרו חכמינו: "לא מתו נדב ואביהו אלא על שלא היו להם נשים", אם-כן הרי היה כל אחד מהם בבחינת "פלג-גוף", ורק שניהם ביחד היוו גוף שלם, ועל-כן נחשבו שניהם כגוף אחד ויאה להם לשון יחיד. זה גם מובנים של דברי הכתוב: "ובנים לא היו להם" - מאחר שלא נשאו להם נשים ולא העמידו בנים, יאה לומר על שניהם "וימת" בלשון יחיד.

"ויכהן אלעזר ואיתמר על פני אהרן אביהם" (ג, ד) 
מצינו בספרים הקדושים, שכאשר קינא פינחס קנאת ה צבאות והרג את זמרי, קיבל הוא את נשמותיהם של נדב ואביהו ואז נקבע שיהיה כהן.
זהו שמרמז כאן הכתוב: "ויכהן אלעזר ואיתמר על פני אהרן אביהם" - בחייו של אהרן לא כיהנו אלא אלעזר ואיתמר בלבד, ואילו לאחר מות אהרן כיהנו גם נדב ואביהו בדמותו של פינחס בן אלעזר.

"הקרב את מטה לוי" (ג, ו) 
הדא הוא דכתיב: צדיק כתמר יפרח כארז בלבנון ישגה.
שני מיני צדיקים הם - יש צדיק שהוא טרוד תדיר בדביקות ובעבודתו הקדושה, אבל רק בינו לבין עצמו מבלי שיטרח כלל להשפיע מצדקותו גם על הזולת. צדיק כגון זה נמשל ל"ארז", שהוא אילן גדול וכביר, אבל אינו נושא פרות, כך גם צדיק זה גדול בתורה ובעבודתו רק לעצמו ואינו נוקף אצבע כדי להרבות עוד צדיקים בעולם. מאידך יש צדיק אחר, שנמשל ל"תמר", אשר הוא גם גבוה וכביר וגם מפריח פרי, כן גם הוא פורח ומפריח אחרים, מביא אנשים לידי תשובה ומקרבם אל אביהם שבשמים, הארז בלבנון אינו אלא בבחינת "ישגה" - שהוא משגשג רק בשביל עצמו, ואילו התמר הוא בבחינת "יפרח" - שהוא פורח ומשפיע טובה לעולם.
שבט לוי, אף שהיו עוסקים בתורה ובעבודה, בכל-זאת היו גם הם כתמר הזה, שהיו מורים את תורת ה לאחרים - "יורו משפטיך ליעקב ותורתך לישראל" - וקירבו את הבריות למקום - "אוהב את הבריות ומקרבן לתורה".


"כי לי כל בכור...לי יהיו אני ה" (ג, י"ג) 
לא לקחתי לי את הבכורים שיעשו את העבודה, אלא בתנאי ש"לי יהיו אני ה" - כי יהיו "שלי" ויאמינו באלהותי. אולם מאז שסגדו לעגל הזהב וכפרו באלהותי, חדלו מלהיות "שלי" והנני לוקח איפוא במקומם את הלויים, שלא סגדו לעגל הזהב.

"פקד את בני לוי לבית אבתם" (ג, ט"ו) 
מה טעם לא נאמר במנין הלויים "לגולגלותם", כפי שנאמר במנין בני ישראל?
ברם, אמרו חכמינו ששכיח כי יוולד תינוק בעל שתי גולגלות, אלא שאינו שכיח כי יחיה למעלה משנים-עשר חודש. הי לכך, בני ישראל שנמנו מבן עשרים שנה ומעלה, אפשר היה למנותם לפי הגולגלות. אבל בני לוי שנמנו מבן חודש ומעלה, הרי אפשר היה שיימצא ביניהם תינוק בעל שתי גולגלות, ואלמלי היו מנויים "לגולגלותם" היה תינוק כזה נחשב לשנים ושוב לא היו יודעים את מספרם המדוייק של האנשים. על-כן לא נאמר אצל בני לוי "לגולגלותם", לפי שבאמת לא נמנו לפי הגולגלות אלא לפי הגופים.

"מבן חדש ומעלה" (ג, ט"ו) 
משיצא מכלל נפלים הוא נמנה לקרוא שומר משמרת הקודש. למדו הוא אותו השבט להיות נמנה מן הבטן.
להלן אצל בכור נאמר גם כן: "מבן חודש ומעלה" (פסוק מ) ואומר שם רש"י : "משיצא מכלל ספק נפלים". מה ראה רש"י לשנות את הלשון?
ברם, לפי שיטתו (בבא קמא י"א) ציוותה תורה לפדות את הבכור רק אחרי שלושים יום, משום שאז בטוחים אנו כי איננו נפל, שכן עד שלושים כל וולד הוא בחזקת ספק נפל ומכאן ואילך הוא יוצא מספק זה. לפיכך גם אומר רש"י להלן אצל בכור, שנמנו "מבן חודש ומעלה", משום שאז כבר יצא מכלל "ספק נפלים".
אבל כאן אצל הלווים הלא נערך המנין "על פי ה" - שהלך משה ועמד על פתח כל אהל ואהל ובת קול יצאה מן האהל ואמרה: כך וכך תינוקות יש באהל זה (ראה רש"י פסוק ט"ז) - אם כן ממילא לא היה מקום לחשוש לספק נפל, שהרי לגבי שמים אין שום ספקות (מי איכא ספיקא כלפי שמיא), אלא כך היה רצון השם-יתברך למנותם מבן חודש ומעלה. לפיכך אומר רש"י כאן, בתור קביעת עובדא בלבד ולא בתור פירוש טעם על הפסוק, שבאמת "משיצא מכלל נפלים הוא נקרא להיות שומר משמרת הקודש" ואפילו עדיין לא מלאו לו שלושים יום, אם רק לא היה בעצם נפל - ובשמים הלא ידוע דבר זה בלי כל ספק - כבר היה ראוי להימנות בתור שומר, שכן "למוד הוא אותו השבט להיות נמנה מן הבטן". ואם בכל זאת לא היה נמנה אלא מבן חודש ומעלה, הרי זה רק משום גזירת הכתוב, לפי שכך עלה ברצונו יתברך.

"כל פקודי הלויים...שנים ועשרים אלף" (ג, ל"ט) 
מה טעמו של דבר שהיה שבט לוי מועט במספרו מכל יתר השבטים? 
לפי שבני-ישראל, אשר סבלו ונתענו בשעבוד מצרים, היפרה והירבה אותם השם-יתברך שלא כדרך הטבע, ככתוב: "וכאשר יענו אותו כן ירבה וכן יפרוץ" (שמות א, י"ב). אבל שבט לוי, שלפי דברי חכמינו לא היה בשעבוד מצרים ולא עבד עבודת פרך, היתה איפוא ילודתו בדרך הטבע וברכת "כן ירבה וכן יפרוץ" לא חלה עליו.
מטעם זה גם לא נמנה שבט לוי ביחד עם כל ישראל, שהרי לא בא המנין אלא להראות גודל חסדיו ונפלאותיו של השם-יתברך, שתוך תקופה קצרה יצאה אומה כה גדולה משבעים נפש שירדו מצרימה; אבל גידולו של שבט לוי הלא היתה בדרך הטבע, מבלי כל נס מפליא, על-כן לא היה כל קשר בין מניינו הוא ומנין בני-ישראל.
אפשר לפרש טעם נוסף לסיבת מספרם המועט של בני לוי לעומת שאר השבטים, לפי שמצינו בגמרא (סוטה י"ב): 
"עמרם גדול הדור היה, כיון שגזר פרעה כל הבן הילוד היאורה תשליכוהו אמר: לשוא אנו עמלים, עמד וגרש את אשתו, עמדו כולם וגרשו נשותיהן. אמרה לו בתו: אבא, קשה גזרתך יותר משל פרעה הרשע...עמד והחזיר את אשתו, עמדו כולם והחזירו נשותיהם". נמצא איפוא שהיו בני לוי פרושים מנשותיהם משך תקופה ארוכה, ועל-כן היה מספרם מועט משל שאר השבטים.


פרשת נשא  

"נשא את ראש בני גרשון גם הם" (ד, כ"ב)
מה טיבו של הביטוי "גם הם" כאן? וכי למה זה יעלה על הדעת שלא לשאת אותם? וכן, למה להלן, אצל בני מררי, לא נאמרה כלל לשון נשיאת ראש, כי אם רק "בני מררי למשפחותם לבית אבותם תפקוד אותם" (פסוק כ"ט)? ברם, שלושת בני לוי מרמזים על שלושת תקופותיו של עם ישראל... 

"נשא את ראש בני גרשון גם הם" (ד, כ"ב) 
מה טיבו של הביטוי "גם הם" כאן? וכי למה זה יעלה על הדעת שלא לשאת אותם? וכן, למה להלן, אצל בני מררי, לא נאמרה כלל לשון נשיאת ראש, כי אם רק "בני מררי למשפחותם לבית אבותם תפקוד אותם" (פסוק כ"ט)?
ברם, שלושת בני לוי מרמזים על שלושת תקופותיו של עם ישראל.
"קהת" - מרמז על התקופה שבה היו ישראל מקובצים יחד בארצם ("קהת" מלשון "ולו יקהת עמים"), היו עומדים ברום המעלה ("ובני קהת עם רם"), היו מאירים את העולם ("יצהר" מלשון "צוהר") והיו עזים וחזקים בקדושתם ובהתחברותם להשם-יתברך ("חברון ועוזיאל"). לתקופה כזאת יאה ביותר לשון נשיאת ראש.
"גרשון" - מרמז על התקופה שבה גלו ישראל מארצם ("גרשון" מלשון גרוש), לפיכך אמר הכתוב, שאף-על-פי שגלו מארצם בכל-זאת עדיין המה גם רמים ונשואי-ראש - "נשא את ראש...גם הם" - לפי שהם מבטלים את עצמם מפני חכמיהם ולומדים תורה מפיהם והרי זה נחשב כאילו היו מקריבים קרבנות, כפי שאמרו חכמינו: "בכל מקם מוקטר ומוגש לשמי ומנחה טהורה - אלה תלמידי חכמים שבבבל שעוסקים בתורה כאילו הקריבו כל הקרבנות", ("ובני גרשון לבני ושמעי" - שנתלבנו ונתכברו חטאיהם על שום ששמעו בקול חכמיהם). 
ואילו "מררי" - מרמז על התקופות הנוראות והמרות ("מררי" מלשון "וימררו את חייהם"), שבהן ישראל נרמסים ונשפלים עד עפר, ("בני מררי מחלי ומושי" - שהם סובלים כל מיני חליים ויסורים והם מנותקים מן הכל, ואף-על-פי כן הם מוסרים את נפשם בעד השם-יתברך ותורתו) - הרי אין טעם לומר: "נשא את ראשם לבית אבותם" שכן אינם בבחינת טפל לאבותם, אלא עולים בהרבה על גביהם, כפי שאמרו חכמינו: "דורו של שמד אין כל בריה יכולה לעמוד במחיצתם".

"וישלחו מן המחנה כל צרוע וכל זב וכל טמא לנפש" (ה, ב) 
אדם נברא עם תשוקות ומאוויים, על-מנת שינצל אותם לצורך ענינים רוחניים יותר גבוהים, שיהא משתוקק אל הקדושה ואל אהבת-השם, כפי שאמר דוד המלך: "צמאה לך נפשי כמה לך בשרי" (תהילים ס"ג, ה), "נכספה וגם כלתה נפשי לחצרות ה" (תהילים פ"ד, ג), "נגדך כל תאוותי" (תהילים ל"ח, י) - אלא שמתערבים הכוחות הגשמיים ומושכים את תשוקותיו ומאווייו של האדם כלפי מטה, לעניני העולם השפל. לפיכך, עיקר עבודתו של האדם מישראל הוא, לטהר את התשוקות הללו מכל פסולת - "הגו סיגים מכסף" - להגות את הפסולת והסיגים מן הכסף ("כסף" מלשון "נכסוף נכספתי"), לשלח מתוך מחנהו העצמי, היינו מן האברים וכוחות הגוף, כל טמאה, צרעת וזוהמה, כי אז "ויצא לצורף כלי" - חוזר ויוצא האדם מצורף ומזוקק ללא כל פגם.
וכך פירש בעל החידושי-הרי"ם ז"ל: "מאשפות ירים אביון" - השם-יתברך מרים את מאווייו של האדם ("אביון" מלשון "תאב לכל דבר") מן האשפות, כך שהמאוויים לא יהיו מכוונים לענינים שפלים, כי אם לענינים רוחניים עליונים.

"ויעשו כן בני ישראל וישלחו אותם אל מחוץ למחנה כאשר דבר ה אל משה כן עשו בני ישראל"(ה, ד)
לשם מה חזר הכתוב ואמר: "כן עשו בני ישראל", לאחר שכבר נאמר בראש הכתוב: "ויעשו כן בני ישראל"?
ברם, טיבה של מצוה זו היא, שכשיראו בני-ישראל כיצד מרחיקים את המצורע מחוץ למחנה וכיצד גופו לקוי ונאלח בצרעת, יהיו נזהרים מן העבירות המביאות לידי צרעת (גאוה, לשון-הרע, צרות-עין). כיוצא בזה, כשיראו כיצד מרחיקים את הזב ואת טמא-המת, מיד יעלו בזכרונם: "מאין באת - מטפה סרוחה" (זב) "ולאן אתה הולך - למקום עפר רימה ותולעה" (מת) - וממילא לא יבואו לידי עבירה. לפיכך אומר לנו הכתוב כי בני-ישראל עשו את המצוה משתי הבחינות גם יחד, הן מצד המעשה והן מצד הכוונה. 
גם קיימו "וישלחו אותם אל מחוץ למחנה" וגם למדו את הלקח מן המצוה, להזהר מן הדברים המביאים לידי צרעת, זיבה ומיתה - "כאשר דבר ה אל משה" - גם את המטרה אשר היתה לפני השם-יתברך בתתו את המצווה הזאת - "כן עשו בני ישראל".

"למעל מעל בה" (ב, ו) 
שהרי כאן הכתוב מדבר בגזל הגר (רש"י), לפיכך הרי זה מעל בהשם-יתברך, כי זה שגוזל את הגר, שבא לחסות בצל כנפי האמונה הישראלית, גורם לחילול-השם גדול והיינו מועל בקודש.

"והתודו את חטאתם אשר עשו" (ה, ז) 
מדוע נאמרה כאן לשון רבים, בעת שכל הפרשה מדברת בלשון יחיד? "והשיב", ונתן"?
ברם, מצינו בגמרא שהמפקיד ממון אצל חברו ללא עדים הריהו עובר על "לפני עור לא תתן מכשול", לפי שעל-ידי כך הוא מביא את הנפקד לידי הכחשה (עיין בבא-מציעא ע"ה). יוצא איפוא שגם המפקיד יש לו חלק בחטא זה של הנפקד המבקש לגזלו, ולכן גם עליו להתוודות על חטאתו.
מה טעם נאמרה מצוות וידוי - שהיא יסוד התשובה על כל החטאים - דוקא אצל חטא גזל?
ברם, אליבא דאמת הרי כל עבירה היא בכלל גזל. שכן השם-יתברך נותן לאדם חיות וכח, למען יעשה את רצונו. אם האדם מנצל את הכח והיות כדי לעבור על רצון הבורא, הרי ממילא הוא גוזל את קנינו של השם-יתברך. לפיכך שפיר יאה כאן המצוה של תשובה ווידוי.
מה משמעותן של המילים: "אשר עשו"?
הנה, הרופא המנוסה והמוכשר מחפש למצוא בכל מחלה את הסיבה שגרמה לה, והוא מתאמץ לסלק את הסיבה הזאת, כי אז ממילא מתרפאת המחלה. הוא הדבר, כשאר האדם בא לשוב בתשובה על חטא של גזל, עליו להתבונן בסיבות ובמניעים שהביאוהו לידי חטא זה. מן הסתם רק קינא תחילה בחברו ועבר איפוא על "לא תחמוד", והלא עבירה גוררת עבירה וכך הגיע לידי חטא של גזל.
זהו שאמר הכתוב: "והתוודו את חטאתם" - שבשעה שיתוודו על החטא כשלעצמו, יתוודו גם על "אשר עשו" - על דברים שעשו קודם ואשר גרמו לחטא זה.

"האשם המושב לה לכהן" (ה, ד) 
איך בעצם נחשב בתור השבה מה שהוא נותן לכהן, אשר לחלוטין זר הוא לנגזל?
ברם, הן ידוע שמזונותיו של אדם קצובין לו מראש-השנה, ואם אדם גוזל מחברו הריהו מטריח כביכול את השם-יתברך להשלים את חסרונו של הנגזל (עיין סנהדרין ח). לפיכך כשלא הספיק הגזלן להשיב את הגזילה לבעליה, הרי כבר השלים לו השם-יתברך לההוא את חסרונו, כך שהגזלן מחוייב עתה להשיב את הגזילה לרבונו-של-עולם. ובכן, כשהוא משיב אותה לכהן על-פי ציווי השם-יתברך, הרי זה כאילו השיב לרבונו-של-עולם כביכול - "המושב לה לכהן".

"ואיש את קדשיו יהיו איש אשר יתן לכהן לו יהיה" (ה, י) 
מה ענין זה לפרשת גזל?
ברם, אנשים שוטים סבורים כי הממון המונח בקופתם שלהם הוא, ואילו הממון שהם נותנים אינו עוד שלהם, ועל-כן שואפים הם למלא את אוצרותיהם בממון זרים. ואולם, באמת הדברים הפוכים. דוקא הממון הניתן למטרות קדושות - "איש את קדשיו" - והניתן לכהנים ולתלמידי-חכמים - "אשר יתן לכהן" - הוא הוא אשר נשאר קנינו של האדם לצמיתות - "לו יהיה" - ואילו זה שהוא צובר בקופתו, ומכל-שכן ממון של זרים, אינו שלו כלל ועיקר, תוך-הרף-עין עלול כל הונו להינדף כעשן.

"וידבר ה אל משה לאמר" (ה, י"א) 
לאמר - לדורות.
מהטעם דוקא בפרשת סוטה נאמר: "לאמר" לדורות? ברם, מצינו בגמרא שבהיות בני-ישראל במדבר היה המן מברר כל ספק של סוטה (עיין יומא ע"ה) - ואם כן הרי במדבר לא היה צורך כלל להשקות אשה סוטה במים המאררים, ולא נאמרה איפוא פרשה זו אלא לדורות יבואו.

"כי תשטה" (ה, י"ב) 
אין אדם חוטא אלא אם כן נכנס בו רוח שטות (חז"ל).
לפנים בישראל לא היה אדם עובר עבירה אלא אם כן נכנס בו רוח שטות, ואילו כיום אין אדם עושה מצוה אלא אם כן נכנס בו רוח חכמה...

"איש איש כי תשטה אשתו" (ה, י"ב) 
מה כתיב למעלה מן הענין ואיש את קדשיו לו יהיו, אם אתה מעכב מתנות הכהן חייך שתצטרך לבוא אצלו להביא לו את הסוטה (רש"י).
מה קשר יש בין עיכוב מתנות כהונה ובין סוטה?
ברם, על הפסוק "ואיש את קדשיו לו יהיו" מביא רש"י את דברי המדרש: "מי שמעכב מעשרותיו ואינו נותנן - לו יהיו המעשרות, סוף שאין שדהו עושה אלא אחד מעשרה שהיתה למודה לעשות".
ובכן, שכהוא מפסיד את נכסיו בגלל עיכוב מתנות כהונה, מתחילה אשתו לחשדו בפריצות המביאה לידי עניות, כפי שאמר הכתוב: "ורועה זונות יאבד הון" (משלי כ"ט, ג), ואם-כן שוב אין היא חוששת מפני בדיקת המים המאררים, שהרי כלל הוא בידינו: "בזמן שאין האיש מנוקה מעוון אין המים בודקין את אשתו", והיא מתחילה איפוא גם היא לחיות חיי פריצות, כך שהבעל נאלץ להביאה אל הכהן בתור סוטה.
על דברי רש"י שאמר: "אם אתה מעכב מתנות הכהן חייך שתצטרך לבוא אצלו להביא לו את הסוטה" יש להקשות: למה זה תסבול האשה מחמת חטאיו של בעלה? מכאן, איפוא, למד ריש לקיש כי "אין מזווגין לו לאדם אלא לפי מעשיו" - לפיכך מן השמים זימנו לו לאדם זה, הראוי לעונש, אשה כזו שאף היא אינה טובה הימנו וראויה היא להתבזות בתור אשה סוטה.

"איש או אשה כי יפלא" (ו, ב) 
אם נמצא איש הפורש מתאוות העולם הזה ומבקש להתקדש כולו להשם יתברך - הרי זה בגדר פלא מופלא, לפי שרוב בני האדם אינם נוהגים כך, אלא הולכים הם אחרי תאוות לבם.
למה נסמכה פרשת נזיר לפרשת סוטה, לומר לך שכל הרואה סוטה בקלקולה יזיר עצמו מן היין (רש"י סוטה י"ב).
חטאה של אשה סוטה מנוגד הוא לשכל ולאנושיות. פרישתו של נזיר גם היא מנוגדת לשכל האנושי, אם העולם, בעניניו השפלים, נוהג בנגוד לשכל ולנמוס, הרי חייבים גם הפרושים, בענינים שבקדושה, לנהוג בניגוד לשכל ולהתרחק מן השפלות עד לקיצוניות, על-ידי עשיית גדרים וסייגים.

"לאביו ולאמו ולאחיו ולאחתו לא יטמא" (ו, ז) 
כהן מותר לו להטמא לקרובים, ואילו נזיר אסור להטמא אפילו לקרובים. לפי שכהן הרי לא קבל על עצמו את הקדושה, אלא נולד כהן והקדושה חלה עליו מאליה, ויתכן איפוא שלא יוכל לעמוד בנסיון לכשיאסרו עליו להטמא להוריו. לעומת זה הנזיר, אשר אסר על עצמו את הנזירות מרצונו הטוב, הרי יש להניח כי מן הסתם בדק את עצמו והשתכנע שיוכל לעמוד בכל הנסיונות הכרוכים בכך.

"וכפר עליו מאשר חטא על הנפש" (ו, י"א)
שציער עצמו מן היין (רש"י).
הן כל נזיר מצער את עצמו מן היין ואף-על-פי-כן הוא מתקרא קדוש בתורה, ולמה איפוא נחשב הנזיר הטמא לחוטא בשל הצער הזה?
ברם, אליבא דאמת אין משום חטא כלל בצער כזה הנובע מתוך הרצון להיות נזיר ולהתרחק מן התענוגות, אלא אדרבה - זוהי פרישות וקדושה. אולם אם לא נזהר הנזיר כראוי ובא לידי טומאה, אזי הרי הדין הוא ש"והימים הראשונים יפלו", ויוצא שלפני כן לא היה נזיר כלל, ואם-כן הרי צערו שציער עצמו מן היין היה לחינם, לא לשם נזירות, וזה אמנם נחשב לחטא.

"ביום מלאת ימי נזרו יביא אתו אל פתח אהל מועד" (ו, י"ג) 
יביא את עצמו (רש"י).
למה, באמת, נאמרה לשון כזו, שיביא את עצמו בזמן שהוא בא מעצמו?
ברם, הלא טיבה של הנזירות הוא בעיקר כאין רפואה לאדם, שיוכל להגביל את עצמו מתאוות ומותרות ולכבוש את אנוכיותו. אם הנזירות אילפה את האדם שיהא מסוגל לראות את עניניו הוא מאותה נקודת-ראות הימנה הוא רואה את עניני הזול, מבלי שיהא משוחד כל-עיקר מנטיותיו האנוכיות - אזי הושגה מטרת הנזירות וכבר יכול הוא לחדול מלצער את עצמו.
לפיכך אומר הכתוב, כי בזמן אשר "יביא אותו" - שיביא את עצמו ממש, כאילו היה מביא אדם אחר, מבלי שתהא בו נטיה כלשהי לעצמו יותר מאשר לאחרים, כי אז סימן הוא זה ש"מלאת ימי נזרו" - שכבר נגמרה נזירותו לאחר שהשיגה את תכליתה הרצויה.

"ואחר ישתה הנזיר יין" (ו, כ) 
אף-על-פי שכבר מותר לו לשתות יין, בכל-זאת נשאר הוא נזיר גם להבא, שלושים ימי הנזירות משפיעים עליו שישאר קדוש לתמיד, כך שגם שתייתו תהיה של נזירות.
"דבר אל אהרן ואל בניו לאמר כה תברכו את בני ישראל" (ו, כ"ג) 
לשם מה צריך היה הקדוש-ברוך-הוא לצוות על הכהנים כי יברכו את בני ישראל, והלא יכול הוא להשפיע עליהם טובה וברכה אם ירצה בכך, גם בלעדי ברכת הכהנים?
ברם, השם-יתברך שהוא צופה כל הנסתרות עד סוף כל הדורות, רואה לפעמים מראש כי באם יתעשר אדם פלוני סופו לסטות מדרך היהדות, או שיתמעט עיסוקו בתורה ועבודה, ועל-כן הוא מונע ממנו את העשירות. אולם, אם הכהן, או הצדיק, מברכים את אותו האדם, השם-יתברך מסכים עם ברכתם. לפיכך ציווה על הכהנים לברך את בני ישראל, כי הלא הם לא יוכלו לראות עתידו של אדם ולא תהא בפניהם שום מניעה, וכאשר יברכו הם יתקיים ממילא "ואני אברכם" - אף שרואה אני כי לא תצמח טובה מזה.
ואולם פעמים יש ואפילו הצדיק אינו רוצה להשפיע ברכה, כי חש הוא שהדבר עלול להזיק לו לאדם מבחינה רוחנית, לפיכך אנו אומרים: "כרצונו, כרצון יראיו וכרצון כל בית ישראל" - שיהיה זה כרצון הבורא וכרצון יראיו, ואם אין הם רוצים מחמת ראיית העתיד, יהיה זה איפוא כרצון כל בית ישראל, שחפצים הם אך טובה וברכה ומקבלים הם על עצמם להוסיף ולשמור אמונים גם להבא לתורה וליהדות.
כשמתברכים בני-ישראל הרי גם הכהנים מפקים טובה מזה, שכן מתרבות מתנות-כהונה שלהם. אם-כן הרי בזמן שהם מברכים את בני-ישראל עלולים הם להתכוון גם לטובת עצמם, על-כן אמרה תורה: "אמור להם - בכוונה ובלב שלם" (רש"י) - שתהיה כוונתם רק לטובת בני-ישראל ולא לטובת עצמם. זהו שמדגיש התרגום ואמר: "כד תימרון להון" - ברכתם תתקבל רק אם תימרון להון ולא תתכוונו לעצמכם.
לפיכך מזכיר כאן הכתוב את אהרון לחוד, שכן במדבר, בעת כהונתו של אהרון, עדיין לא נהגו מתנות כהונה ואם-כן בודאי היתה כוונתו טהורה ונאמנה, אך ורק לטובת בני-ישראל, אמרה איפוא תורה שבני-אהרון במדבר - "כה תברכו".

"יברכך ה וישמרך" (ו, כ"ד) 
יברכך בממון וישמרך מן המזיקין (רש"י).
חכמינו אמרו שאין המזיקים שולטים בדבר המנוי, ואילו הברכה אינה שרוה אלא על דבר הסמוי מן העין. יוצא איפוא שהדברים המתרבים עקב הברכה נתונים לשלטונם של המזיקים (תוספות חולין), לפיכך מיד אחרי "יברכך בממון" יש להוסיף גם "וישמרך מן המזיקין".

"יאר ה פניו...ישא ה פניו" (ו, כ"ה-כ"ו) 
מצינו בזהר הקדוש, כי אותיות השם שהיו חרותות על הציץ, היו מאירות ונוצצות, וכל מי שהציץ בהן היה נתקף אימה, לבו היה נשבר, וכך היו חטאיו מתכפרים. יוצא איפוא שעל-ידי "יאר ה פניו" - שהאיר השם-יתברך את שמו, חזרו בני ישראל בתשובה וזה הביא לידי "ישא ה פניו אליך".

"ישא ה פניו אליך" (ו, כ"ו) 
שאלו מלאכי השרת לפני הקדוש-ברוך-הוא: מפני מה אתה נושא פנים לישראל, והלא כתבת בתורתך אשר לא ישא פנים? אמר להם הקדוש-ברוך-הוא: והאיך לא אשא להם פנים, שאני כתבתי בתורתי ואכלת ושבעת וברכת והם מדקדקין על עצמם עד כזית עד כביצה" (ברכות כ ובמדרש).
מה נשיאת-פנים היא זאת להשם-יתברך בזה שהם מדקדקין על עצמם עד כזית ועד כביצה?
ברם, דרכו של עולם, כשמקבל אדם מתנה מאדם חשוב, אף שאין זו אלא מתנה פעוטת ערך בכל-זאת נודעת לה חשיבות מרובה מפאת חשיבותו של הנותן. בני-ישראל נושאים פניהם להשם-יתברך בזה שעל אף נתינתו המועטת הרי מתנתו חשובה בעיניהם עד כדי לברך עליה, לפי שחביב ויקר עליהם הנותן. לפיכך גם השם-יתברך נושא להם פניו ומקבל את עבודתם הפעוטה כשהוא מודיע לה חשיבות מרובה, לפי שהיא נעשית על-ידי בני-אדם על אף מיעט יכולתם וקוצר השגתם. זוהי בחינת מידה כנגד מידה.
"מדקדקין על עצמם" - רק על עצמם מדקדקים הם להסתפק במועט, אולם כשהם נותנים צדקה לעני הריהם מאכילים אותו לשובע, וזוהי נשיאת-פנים שלהם.

"וישם לך שלום" (ו, כ"ו) 
אם בני-ישראל נושאים פנם להשם-יתברך ומתחלקים במועט הניתן להם, כדי לברך את בוראם אפילו על כזית, הרי עלול דבר זה להביא לידי-מחלוקת, שכן כשיש מחסור במזון המחלוקת שכיחה, על כן מברכים אותם ב"וישם לך שלום".

"ושמו את שמי על בני ישראל" (ו, כ"ז) 
הכהנים מברכין במקדש. שנאמר: ושמו את שמי, בגבולין מנין? תלמוד לומר, לכל המקום אשר אזכיר את שמי (ספרי).
בידוע שבבית-המקדש היו הכהנים מזכירים את השם המפורש כפי שהוא כתב, ואילו מחוץ לבית-המקדש לא הזכירו את השם המפורש אלא כפי שהוא נקרא כיום. שם הויה, כפי שהוא כתוב, היינו: "שמי", ואילו שמות אחרים אינם אלא כזכר לשם הויה, ונקראים "זכרי" - "זה שמי לעולם וזה זכרי לדור דור" (שמות ג, ט"ו).
זהו פשוטם של דברי הספרי: "ושמו את שמי" מוסב על הברכה בבית-המקדש, כאשר הזכירו הכהנים את שם-המפורש במלואו. ואשר לגבולין, לומדים מ"אזכיר", שכן שם לא היו מזכירין אלא זכר לשם-המפורש.


פרשת בהעלותך  


"בהעלותך את הנרות" (ח, ב) 
למה נסמכה פרשת מנורה לפרשת הנשיים, לפי שכשראה אהרן חנוכת הנשיאים חלשה דעתו שלא היה עמהם בחנוכה, אמר לו הקב"ה חייך שלך גדולה משלהם שאתה מדליק ומטיב את הנרות.
במה גדולה הדלקת הנרות מקרבנות הנשיאים?
במדרש רבה נאמר על כך: "הקרבנות כל זמן שבית המקדש קיים היו נוהגין, אבל הנרות לעולם קיימין". אך עם זה עדיין קשה להבין, והלא בזמן שבית-המקדש אינו קיים ואין הקרבנות נוהגים הן גם המנורה אינה קיימת?
ברם - אומר הרמב"ן - כאן הבטיח לו השם-יתברך לאהרן הכוהן, שעל-ידי בניו החשמונאים יתרחשו ניסים ונפלאות בחנוכה שניה, כאשר ידליקו את המנורה שמונה ימים בפך שמן של יום אחד, ותישאר לדורות מצווה של הדלקת-נרות - נרות החנוכה, שנוהגים אפילו בזמן שבית-המקדש אינו קיים. כלפי הנרות הללו נתכוון המדרש באמרו: "אבל הנרות לעולם קיימין".
קרבנות הנשיאים בא כדי לכפר על החטאים שהרגיש כל אחד מהם בשבטו.
אהרון הכהן הרגיש בעצמו את חטא עשיית העגל, לפיכך חלשה דעתו שלא הביא גם הוא קרבן, פן יגרום חטא זה לעיכוב בהשראת השכינה. על כן הראה לו השם-יתברך על המנורה, אשר הנר המערבי שבה היה דולק תמיד בדרך נס, אף כי לא יצקו בו שמן יותר מבשאר הנרות, למען ישמש עדות שהשכינה שורה בישראל (ראה שבת כ"ב) - הרי ממילא זוהי ההוכחה הברורה ביותר שנתכפר חטא העגל.

"ויעש כן אהרן" (ח, ג) 
•להגיד שבחו של אהרן שלא שינה
בכל הבריאות שבפרשת מעשה-בראשית נאמר: "ויהי כן", ורק בבריאה של האור נאמר: "ויהי אור" ולא נאמר "כן". 
ואמרו על כך חכמינו, לפי שהאור הנברא נגנז, מאחר שלא היה העולם ראוי לו, ובמקומו נתהווה אור אחר, קטן ושונה מכפי שנברא. 
אהרן הכהן, בהדליקו את המנורה, תיקן את העולם והחזיר לו את האור הראשון, ונמצא שהוא החזיר את ה"כן", שעשה את האור כפי שנברא מלכתחילה בלי השינוי שחל בו אחר-כך, והיינו "שלא שינה".

"ויעש כן אהרן" (ח, ג) 
טבעו של אדם הוא, שכשהוא עולה למדרגה רמה הריהו בא לכלל התפעלות עצמית. ואילו אהרן הכהן עשה עצמו כמנורה עצמה - "ויעש כן אהרן" - כשם שהמנורה אינה מרגישה כלל אם גבוהה היא או נמוכה, כך גם הוא לא נתפעל כלל מעלייתו למדרגות יותר רמות - "שלא שינה".

"ויעש כן אהרן" (ח, ג) 
אדם אחר בעשותו עבודה שכזו היה ודאי מאבד את שווי-משקלו מחמת גודל ההתלהבות והיה שופך מן השמן ארצה ומשקיע את הפתילות. שבחו של אהרן היה בזה, שעל אף גודל ההתלהבות עשה את הכל בדייקנות ללא שום שינוי. זהו כח אדיר שכמעט אי-אפשר להשיגו.

"ולקחו פר בן בקר...ופר שני בן בקר תקח לחטאת" (ח, ח) 
כאן נאמרה עולה לפני חטאת, ואילו אחר-כך בפסוק י"ב נאמר: "ועשה את האחד חטאת ואת האחד עולה" - חטאת לפני עולה?
ברם, הדין הוא בכל הקרבנות שמקריבים את החטאת לפני העולה, שכן תחילה יש לכפר על החטא ואחר-כך יש להביא מתנה; פרט לקרבנות על חטא של עבודה-זרה, שמקריבים תחילה את העולה, לפי שבעבודה זרה מחשבה מצטרפת למעשה ויש להקריב איפוא תחילה את העולה שבאה לכפר על הרהור הלב.
קרבנות הלויים הלא באו לכפר על חטא העגל ומן הדין צריך היה להקדים את העולה לפני החטאת, כנהוג בקרבנות של עבודה-זרה. ברם, השם-יתברך שהוא יודע-מחשבות, ידע שלא חטאו בני-ישראל במחשבה, כי כוונתם היתה לשם-שמים ולא רצו אלא שיהיה להם מנהיג, לפיכך אמר: "ועשה את האחד חטאת ואת האחד עולה", כנהוג בשאר קרבנות.

"ואתנה את הלויים" (ח, י"ט)
חמש פעמים נאמר בני ישראל במקרא זה להודיע חבתן שנכפלו אזכרותיהן במקרא אחד כמנין חמשה חומשי תורה.
מה טעם זה נזכר דוקא בפרשה זו?
ברם, כאשר נבחרו רק הלויים לעבודה הרי עשויים היו בני-ישראל לבוא לידי חולשת-הדעת, שאין הם ראויים לעבודה; לפיכך מזכיר כאן הכתוב את חיבתם לפני המקום, בדומה לחמשה חומשי-תורה, אשר אם כי כל אחד מהם הוא ספר בפני עצמו בכל-זאת מהווים חמשתם יחד תורה אחת.
כך גם בני-ישראל, אף כי מחולקים הם לכהנים, לויים וישראלים, בכל-זאת מהווים הם ביחד עם-סגולה אחד.

"ויקרא את שם המקום קברות התאוה כי שם קברו את העם המתאוים" (י,א, ל"ד) 
רק את המתאווים קברו שם, כי אם התאווה עצמה נקברה שם. היא חדלה מלב כל אלה שחזו בעונש הנורא. על-ידי קבירת המתאווים נקברה התאווה עצמה, ולפיכך נקרא המקום בשם "קברות התאווה" ולא "קברות המתאווים".

"והאיש משה עניו מכל האדם" (י"ב, ג)
ישנה ענווה פסולה, שאדם נוהג עניוות על-מנת שיזכה בתהילה, ועל-כן כשהוא נוכח לראות כי מרננים אחריו שהוא בעל-גאווה ולא עניו, הריהו משליך באמת את הענווה מאחריו גוו. אבל הענו האמיתי נשאר עניו אפילו כאשר הבריות חושדות בו בגאווה. 

"ותדבר מרים ואהרן במשה"
הם דברו במשה, כי גאווה היא מצדו שפרש מן האשה, שכן "גם בנו דבר" - ואף-על-פי-כן נשאר משה "עניו מאד מכל האדם", הרי זה סימן של ענווה אמיתית.


"והאיש משה עניו מכל האדם" (י"ב, ג)
עניו מאד - שפל וסבלן. אף כי היה משה רבנו כה גדול וקדוש, שעלה השמימה וקבל את התורה מפיה גבורה, בכל-זאת יכול היה לסבול כל אדם, על אף שפלותו ונחיתותו. "שפל וסבלן" - שהיה מסוגל לסבול את שפלותו.

"ותמנת ה יביט" (י"ב, ח) 
והלא לשון "הבטה" היא רק מלמעלה למטה (רש"י בראשית)?
ברם, "תמונת ה" היינו מידותיו של הקדוש-ברוך-הוא: "מה הוא רחום אף אתה תהא רחום, מה הוא חנון אף אתה תהא חנון" - הוריד משה רבנו מלמעלה למטה, לתוך לבותיהם של ישראל, את מדותיו של השם-יתברך, את "תמונת ה".

"ויחר אף ה בם וילך" (י"ב, ט) 
חרון-האף לא האריך להתקיים ועד מהרה נגוז והלך ("וילך" מוסב איפוא על "ויחר אף"), כפי שאמרו חכמינו: "וכמה זעמו - רגע" (ברכות ו).

"אשר נואלנו ואשר חטאנו" (י"ב, י"א) 
אם שוגגין אנו מחול לנו כמזידין (ילקוט).
מה פשוטם של דברים אלה?
ברם, יתכן שלא ידעו אהרן ומרים להעריך במידה הראויה את גדולתו של משה, אבל עצם דבר זה נחשב להם לחטא גדול כלפי השם-יתברך, שכן היה עליהם להבין ולדעת שאם השם-יתברך מודיע חיבה יתירה למשה, ודאי אין זה לחינם - "היה לכם לומר אין המלך אוהבו חינם, ואם תאמרו אינו מכיר במעשיו, זו קשה מן הראשונה (רש"י פסוק ח). 
ואם אכן ידעו להעריך נכונה את גדולתו של משה, הרי היה חטאם כלפי משה חמור יותר - מזיד - בעוד שהיה יותר קל כלפי השם-יתברך.
לפיכך התחננו לפני משה: "אם שוגגין אנו" - שלא ידענו את גודל ערכך, הרי מאידך גדול חטאנו כלפי השם-יתברך, על-כן "מחול לנו כמזידין" - מחל לנו על כבודך, כאילו היינו מזידין כלפיך, למען יקל חטאנו כלפי השם-יתברך...שכן נקל היה לו למשה רבנו למחול על כבודו הוא מאשר על כחוט השערה מכבודו של השם-יתברך.

"אל נא תהי כמת" (י"ב, י"ב) 
מי רואה את נגעה אהרן קרוב, משה זר (מדרש).
למה יש לפרש אצל משה רבנו טעם בתור זר, והלא גם הוא היה קרוב? ברם, משעה שנעשה משה איש-אלהים שמימי חדל מלהיות קרוב.
הדין הוא שאף-על-פי שקרוב פסול להיות דיין, הרי אם בעל-הדין אומר: "נאמן עלי אבא" כשר אפילו האב להיות דיין.
מכיוון שאמר הקדוש-ברוך-הוא מקודם: "לא כן עבדי משה בכל ביתי נאמן הוא", ממילא לא היה עוד פסול בתור קרוב.

"ויצעק משה אל ה לאמר אל נא רפא נא לה" (י"ב, י"ג) 
מה לאמר - השיבנו אם אתה מרפא אותה אם לאו (רש"י).
לשם-מה היה צריך לתשובה, והלא יכול היה לברר דבר זה על-פי סימנו של רבי חנינא בן דוסא: "אם שגורה תפילתי בפי יודע אני שהוא מקובל" (ברכות ל"ד)?
ברם, רש"י אומר שלפיכך לא האריך משה בתפילה, שלא יהיו ישראל אומרים אחותו עומדת בצרה והוא עומד ומרבה בתפילה. ולגבי תפילה קצרה אינו יפה סימנו של רבי חנינא בן דוסא, שכן מספר מילים קצרות שגורות תמיד בפה, ולכן ביקש משה תשובה.


פרשת שלח

"שלח לך אנשים" (י"ג, א) 
למה נסמכה פרשת מרגלים לפרשת מרים לפי שלקתה על עסקי דיבה שדברה באחיה ורשעים הללו ראו ולא לקחו מוסר (רש"י).
מה מוסר יכלו המרגלים ליקח ממרים, והלא מרים דיברה במשה רבינו ואילו המרגלים לא דברו אלא 
בארץ-כנען שאינה אלא אדמה
אדרבה, הרי אמר רש"י בסוף פרשת יתרו על הפסוק: "אשר לא תגלה ערותך עליו - והלא דברים קל-וחומר, ומה עצים ואבנים אמרה תורה שלא יבזו אותם קל-וחומר אדם שנברא בצלם יוצרו על אחת כמה וכמה" - אבל אין ללמוד את הקל מן החומר, על עצים ואבנים ממשה רבינו? 
ברם, הרי העידה תורה על משה רבנו: "והאיש משה עניו מאד מכל האדם אשר על-פני האדמה" (לעיל י"ב-ג), שהיה נחשב בעיני עצמו כעצים וכאבנים ולא היה העלבון איכפת לו כלל. לפיכך נאמר שם: "וישמע ה" (י"ב-ה) - ה שמע ואילו משה עצמו לא הטה אוזן ולא נתן דעתו על כך. מאדם כגון זה היו צריכים לקחת מוסר שאסור לדבר אפילו על עצים ואבנים. 
על-כן אומר רש"י: 
"שלח לך לדעתך, אני איני מצוה אותך אם תרצה שלח" - לפי דעתך שאפס אתה בעיניך, יכול אתה לשלוח, כי יתכן שיקחו מוסר שלא להוציא דיבה על הארץ; ברם, לפי גדולתך האמיתית אמנם אין ללמוד ממך שאסור לדבר אפילו על עצים ואבנים ולא היית צריך לשלוח.
מה לשון היא זו ברש"י: "ראו ולא לקחו מוסר", והלא די היה לו לומר: "לא לקחו מוסר"? 
ברם, באמת הרי מקום היה לומר שיסוריה של מרים לא באו עליה כעונש על אשר דיברה במשה, אלא היו 
אלה יסורים של אהבה, אבל מכיון ש"ראו" הכל את צרעתה של מרים כבר אי-אפשר היה לומר שאלה הם יסורים של אהבה, כפי שאמרו חכמינו כי נגעים בפרהסיה אינם יסורים של אהבה (ברכות ה), וממילא צריכים היו לקחת מוסר שהיא נעשה על עסקי דיבה.
•על הכתוב "לך לך" שנאמר אצל אברהם אבינו דרשו חכמינו: "להנאתך ולטובתך".
בדומה לזה אפשר לפרש גם את "שלח לך", שהרי נגזר על משה רבינו שלא יכנס לארץ-ישראל, ואם-כן הודות למרגלים, אשר הוציאו את דיבת הארץ ועיכבו את כניסת ישראל לארץ ארבעים שנה, צמחה טובה למשה שניתן לו לחיות עוד ארבעים שנה.

"כולם אנשים" (י"ג, ג) 
כל אנשם שבמקרא לשון חשיבות ואותה שעה כשרים היו (רש"י).
הרי אמרה תורה: "יום לשנה יום לשנה תשאו את עונותיכם ארבעים שנה" (י"ד, ל"ד), כלומר: 
כנגד ארבעים יום ששהו המרגלים בדרך נתחייבו ישראל לשהות במדבר ארבעים שנה, וקשה איפוא לכאורה - הלא חסרו חמשה-עשר יום מארבעים שנה, שכן בעשירי בניסן עברו ישראל את הירדן לארץ, ככתוב: 
"והעם עלו מן הירדן בעשור לחודש הראשון" (יהושע ד, י"ט), ואילו ממצרים יצאו בחמשה-עשר בניסן, חסרים איפוא ארבעה ימים, ונוסף על-כך הרי היה עליהם ללכת אחד-עשר יום בין כה וכה, ככתוב: "אחד-עשר יום מחורב דרך הר שעיר עד קדש ברנע" (דברים א-ב) - וביחד חסרו איפוא חמשה-עשר יום?
לפיכך אומר רש"י: "באותה שעה כשרים היו" - ואם מחשבים שנה כנגד יום, שיש בו עשרים וארבע שעות, יוצא חצי חודש כנגד שעה, שכן שנה כוללת עשרים וארבעה חצאי חודשים - וכיון שאותה שעה היו כשרים הרי לא נענשו עליה, ושפיר הגיע להם עונש של ארבעים שנה פחות מחצית החודש. 

"ויקרא משה להושע בן נון יהושע" (י"ג, ט"ז)
התפלל עליו : יה יושיעך מעצת מרגלים (רש"י).
תרגום יונתן אומר על הפסוק הזה: "וכדי חמא משה ענותנותיה קרא משה להושע בן נון יהושע". וקשה, מה ענין זה אצל עניוות? 
ברם, בעצם למה צריך היה משה להתפלל על יהושע שינצל מעצת המרגלים, והלא לפי הנאמר בספר יוחסין כבר היה אז יהושע בן ארבעים שנה, והלא אמרו חכמינו: "כיון שעברו רוב שנותיו של אדם ולא חטא שוב לא יחטא", ובין כה וכה כבר לא יכשל בחטא? אך משראה את ענוותנותו של יהושע היה חושש לו שמא יכשל, שכן אמרו חכמינו כי תלמיד-חכם שמעביר על מידותיו מוסיפין לו על שנותיו (תענית), הרי יתכן איפוא שהוא יאריך ימים ושנים וכי ארבעים שנותיו עדיין אינן "רוב שנותיו" ועדיין עלול הוא להכשל בחטא, על-כן התפלל עליו.
כוון שראה משה שנתכעס יהושע על אלדד ומידד בהתנבאם: "משה מת יהושע מכניס" - הבין מה גדולה מידת עניוותו, שאיננו רוצה להיות מנהיג ובורח הוא מן הכבוד. לפיכך חושש היה משה, שמא בגלל דבר זה כשלעצמו יסכים יהושע לעצת המרגלים, למען ישארו ישראל במדבר תחת הנהגתו של שמה ולא יכנסו לארץ-ישראל מקום שם יהא עליו להיות למנהיג - ועל-כן התפלל עליו שינצל מעצת המרגלים.
טבעו של עניו הוא, שלא להיות תקיף בדעתו ותמיד מבטל הוא את דעתו מפני דעת הזולת. המרגלים הרי היו נשיאים של שבטים ואנשי-שם, היה משה חושש איפוא שמא יבטל יהושע את דעתו מפני דעתם מחמת עניוותו, כל-כן התפלל עליו: "יה יושיעך מעצת מרגלים". 
בנוגע ליהדות אי-אפשר לנהוג תמיד בעניוות, שכן פעמים יש לנהוג דוקא בדעה תקיפה. וכדי לדעת אימתי - לשם זה אכן זקוק אדם לסייעתא דשמיא.
תמיד היה יהושע מתפלל לפני רבונו-של-עולם ומתבקש ממנו ישועה. על כך מרמז השם "הושע", שפירושו: אלי, הושע נא! - לפיכך קרא לו משה רבינו בשם "יהושע" - שבדבר זה גופא כבר מובטחת לו הישועה. כי יצילך השם-יתברך מעצת המרגלים...בהתפללך תמיד לישועה, הרי בזה גופא הנך כבר נושע.

"ויקרא משה להושע בן נון יהושע" (י"ג, ט"ז)
מה הטעם נאמר "בן" בחיריק ולא בסגול כרגיל?
לפי שאמרו חכמינו, כי אותה "יוד" שהוסיף משה ליהושע היתה "יוד" זו של שרה אמנו, שנקראה תחילה "שרי", ככתוב: "לא תקרא את שמה שרי כי שרה שמה" (בראשית י"ז, ט"ו). 
ברם, ה"יוד" של "שרי" הרי לא היתה מנוקדת, ומנין איפוא לקח משה את שתי הנקודות הדרושות בשביל השוא שמתחת ל"יוד" ב"יהושע"? - על-כן נאמר "בן" בחיריק במקום סגול, כי מכאן נטל משה שתי נקודות ונתנן תחת ה"יוד" של "יהושע".

"ויקרא משה להושע בן נון יהושע" (י"ג, ט"ז)
מה ראה משה להתפלל על יהושע יותר מן האחרים?
לפי שהיו בני-ישראל מתייראים בעיקר מפני עמלק, שכבר נלחם בהם, ואכן המסו המרגלים את לב העם באמרם: "עמלק יושב בארץ הנגב" (פסוק כ"ט) - ואם יהושע, אשר בעצמו ניהל את המלחמה נגד עמלק - "ויחלש יהושע את עמלק ואת עמו לפי חרב" (שמות י"ז-י"ג) - יתבהל גם הוא מפני עמלק, הרי ודאי מאבדים כל תקווה לבוא אל הארץ, לפיכך התפלל עליו משה במיוחד.

"ויקרא משה להושע בן נון יהושע" (י"ג, ט"ז)
מה טעם הזכיר משה דוקא בתפילה זו את השם "יה"? 
שהרי על הפסוק: "כי יד על כס יה" (שמות י"ז-ט"ו) אמרו חכמינו: "אין השם שלם ואין כסאו שלם עד שימחה זרעו של עמלק". ובמצוות מחיית עמלק נאמר: "ושים באזני יהושע" (שמות י"ז, י"ד), שכן יהושע הכניס את ישראל לארץ ועליו הוטל קיומה של מצוה זו, כפי שאמרו חכמינו: "שלוש מצוות נצטוו ישראל בכניסתם לארץ, למחות זרעו של עמלק", וכן: "אין זרעו של עשיו נופל אלא על-ידי זרעה של רחל" (והרי יהושע היה משבט אפרים, נינה של רחל אמנו) - לפיכך ביקש עליו משה רבנו: "יה יושיעך מעצת מרגלים" - שם זה שאינו שלם אלא על-ידי מחיית עמלק, הוא יושיעך מעצת המרגלים, כדי שתיכנס לארץ-ישראל ותמחה את זרעו של עמלק, כי אז ממילא יהא השם שלם.

"הטובה היא אם רעה" (י"ב, י"ט) 
הארץ טובה היא, אפילו אם תראו כי רעה היא...קדושת ארץ-ישראל מצויה וקיימת תמיד, אלא שהיא מכוסה ונסתרת. מתחת ה"רע" השטחי שלה מסתתר ה"טוב", וכאשר נכנסים אליה אזי נחשפת הקדושה הנסתרת. 
הרב הצדיק ר יוסף חיים זוננפלד ז"ל היה אומר:
"וראה בטוב ירושלים" - ישתדל האדם לראות רק את הצד החיובי והטוב של ירושלים.

"וחברון שבע שנים נבנתה לפני צען מצרים" (י"ג, כ"ב)
אפשר שבנה חם את חברון לכנען בנו הקטן קודם שיבנה את צוען למצרים בנו הגדול? אלא שהיתה מבונה בכל טוב על אחד משבעה בצוען (רש"י בשם גמרא סוטה ל"ד).
לפי זה אין פירוש המלה "שנים" כפשוטה, אלא מלשון "משנה" - כפילות, היינו: פי שבע יותר טוב מצוען.
ברם, עדיין קשה: אפשר שבנה חם לבנו הקטן פי שבע יותר טוב מכפי שבנה לבנו הגדול? 
אלא בידוע שהעולם מתפתח ומשתכלל יותר ויותר עם התקדמות הזמן, ומובן איפוא כי דוקא משום שבנה לבנו הקטן בזמן מאוחר יותר היתה העיר טובה ויותר משוכללת.

"ויכרתו משם זמורה ואשכל ענבים אחד...ומן הרמונים ומן התאנים" (י"ג, כ"ג) 
האר"י הקדוש אומר על הפסוק: "והימים ימי בכורי ענבים" - שמצוות בכורים מהווה תיקון לחטא המרגלים. הללו המאיסו את הארץ ואילו המצוות בכורים ניתנה משום חיבת הארץ, ועל-כן היא נוהגת רק בשבעה מיני הפירות שבהם נשתבחה ארץ-ישראל. 
ראוי לתשומת-לב הדבר, שבמשנה של סדר בכורים מצינו: "אדם יורד בתוך שדו ורואה תאנה שבכרה, אשכול שבכר, רמון שבכר, קשרו בגמי ואומר הרי אלו בכורים" (בכורים פ"ג מ"א) - ומוזכרים כאן רק שלושה משבעה המינים, והם: אשכול, תאנה ורימון, אשר הביאו אתם המרגלים מארץ-ישראל.

"למקום ההוא קרא נחל אשכול על אדות האשכול אשר כרתו משם בני ישראל " (י"ג, כ"ד) 
אם רק מעכשיו החלו לקרוא למקם הזה "נחל אשכול", למה איפוא כבר אמר הכתוב לעיל: "ויבואו עד נחל אשכול"?
ברם, יתכן שגם לפני-כן נקרא המקום "נחל אשכול", על שמו של אדם בשם אשכול, (כגון: ענר, אשכול וממרא), ולכן נאמר לעיל "אשכל" חסר, בלי "ו", שמשמעותן: אחת) ולאחר שכרתו המרגלים את אשכול-הענבים החלו לקרוא למקום: "נחל אשכול", מלא עם "ו", שאז כבר היתה זו לשון רבים (כפי שאמרו חכמינו על "בסכות" ו"קרנות" שמשמעותן: שתים) בשל שני האשכולות, האחד: אשכול האיש, והשני: אשכול הענבים.
"וילכו ויבאו אל משה ואל אהרן" (י"ג, כ"ו) 
להקיש הליכתן לביאתן, מה ביאתן בעצה רעה אף הליכתן בעצה רעה (רש"י).
אם-כן קשה, והלא לעיל (פסוק ג) אמר רש"י: "ואותה שעה כשרים היו"?
ברם, אמרו חכמינו: "מחשבה טובה הקדוש-ברוך-הוא מצרפה למעשה, מחשבה רעה אין הקדוש-ברוך-הוא מצרפה למעשה, ואלא מה אני מקיים: הנה אנכי מביא רעה אל העם הזה פרי מחשבותם - מחשבה שעושה פרי הקדוש-ברוך-הוא מצרפה למעשה" (קידושין מ) - לפי זה יוצא, שבשעה ששלח משה רבינו את המרגלים, אף כי הליכתם היתה מלכתחילה בעצה רעה, הרי עדיין אל צורפה המחשבה הרעה אל המעשה ועל-כן כשרים היו באותה שעה; אבל עכשיו, לאחר שכבר הוציאו לפועל את מחשבתם הרעה, היינו: 
מחשבה שעשתה פרי, הרי כבר צורפה המחשבה אל המעשה - "להקיש הליכתן לביאתן".
"וגם זבת חלב ודבש היא וזה פריה" (י"ב, כ"ז) 
כל דבר שקר אין אומרים בה קצת אמת בתחלתו אין מתקיים בסופו (רש"י).
מנין לנו שאמרו דבר זה רק כדי לקיים את השקר, ואולי לא אמרוהו אלא משום שהאמת היא כך?
ברם, כאשר שלח אותם משה רבנו אמר: "החזק הוא הרפה, המטע אם רב", ורק לבסוף הוסיף: "השמנה היא אם רזה, היש בה עץ אם אין", והיה איפוא עליהם להשיב על ראשון ראשון ועל אחרון אחרון, כדרך העולם, ומכיון שהפכו את הסדר והקדימו להשיב על השאלה האחרונה, הרי זה סימן מובהק שאמרו זאת רק כדי שיהיה דבר-אמת בתחילת דבריהם, ועל-כן לא השיבו לאלתר על השאלה הראשונה: "החזק הוא הרפה" את תשובתם: "אפס כיעז העם", שכן אז היה השקר בא ראשונה ולא היה יכול להתקיים.

"ויהס כלב את העם אל משה ויאמר עלה נעלה וירשנו אתה" (י"ג, ל) 
מדוע החריש כאן יהושע ולא אמר דבר? 
ברם, עיקר פחדם של ישראל נבע מזה ששמעו את נבואתם של אלדד ומידד: "משה מת, יהושע מכניס", ונפל רוחם בקרבם: כיצד יוכלו להתגבר על ענקים וערים בצורות כאלה בלעדי משה. הסביר להם כלב, כי טעות היא בידיהם בייחסם את כל המופתים למשה. אדרבה, בני ישראל עצמם חוננו בכוחות כבירים, שיהיו ראויים לניסים הללו, כך שגדולתו של משה נובעת מקדושתם הם ("כל זמן שהיו ישראל כנזופין במדבר לא נתייחד בדבור עם משה"). 
זהו איפוא פשוטם של דברים: "ויהס כלב את העם אל משה" - היסה כלב את העם, שתולים היו ומייחסים הכל אל משה, "ויאמר עלה נעלה וירשנו אותה כי יכול נוכל לה" - אפילו בלעדי משה יכול נוכל לעלות ולרשת את הארץ. דבר זה יכול היה לומר רק כלב ולא יהושע, שכן אילו היה יהושע אומר כך, מיד היו ישראל אומרים: לכבוד עצמו הוא דורש, כיון שהוא יורש מקומו של משה. 
אחרי מות משה אמר יהושע לבני ישראל: בזאת תדעון כי אל חי בקרבכם והורש יוריש מפניכם את הכנעני" (יהושע ג, י) - אל תהיו סבורים, שמאחר ומשה איננו אתכם לא יתרחשו לכם ניסים. להוי ידוע לכם כי "אל חי בקרבכם" - כל הניסים נעשים על-ידי האל החי תמיד בקרבכם, וגם להבא יעשה לכם ניסים.

עלה נעלה - אפילו בשמים והוא אומר עשו סולמות ועלו שם נצליח בכל דבריו (רש"י). 
מה רעיון הוא זה, לעשות סולמות ולעלות השמימה?
ברם, בספר דברים (א, כ"ט) אמר הכתוב, שאמרו המרגלים על ארץ-ישראל: "ערים גדולות ובצורות בשמים" - ועל כך השיב להם כלב ואמר, שאפילו יצווה משה רבנו לעשות סולמות ולעלות על הערים הגדולות עד לב השמים, נצליח גם אז עלות לשם. 
המרגלים טענו: "ארץ אוכלת יושביה" (פסוק ל"ב) - שאי אפשר לישב בה בארץ זו במקום אחד, אלא מן ההכרח להיות בה תמיד בבחינת עולה, שחייב אדם לעלות במדרגות הקדושות ואם לא כן הריהו נופל מטה. והרי עליה מתמדת כזו היא בגדר עבודה קשה לאין-שיעור ומי יעצור כוח להגיע לידי כך? 
על כך השיב כלב: "עלה נעלה - נעשה סולמות" - הן לא בבת-אחת חייבים להעפיל השמימה, אלא קימעה-קימעה, מעלה אחרי מעלה, כדרך שעולים בסולם, נשתדל לעלות עד אשר נגיע אל מדרגת-הקדושה העליונה.

"ויציאו דבת הארץ" (י"ג, ל"ב) 
הרמב"ן אומר על הפסוק הזה: "ודע כי מוציא דבה הוא כסיל ואשר יאמר שקר, אבל מגיד אמת יקרא מביא דבה".
ולכאורה פלא הדבר, שהרי מצינו בגמרא (פסחים גד) כי לא רצה ר יהושע בריה דרב אידי לספר להם לרבנן שמת רב כהנא, משום "מוציא דבה הוא כסיל", וכיוצא בזה לא רצה רב לומר לו לרבי חייא כי הוריו מתו. משום הוצאת דבה, אף-על-פי שאמת היה הדבר?
ברם, אפשר לומר שמאחר והם עתידים לקום בתחיית-המתים, הרי אין מותם אלא בבחינת שינה וכל האומר שמתו הריהו בכלל "מוציא דיבה".

"ונהי בעינינו כחגבים וכן היינו בעיניהם" (י"ג, ל"ג) 
שמענו אומרים זה לזה: נמלים יש בכרמים כאנשים (רש"י).
הלא בפסוק נאמר "חגבים", ומה ראה רש"י לומר "נמלים"?
ברם, הרי אמר הכתוב: "לך אל נמלה עצל, ראה דרכיה וחכם" (משלי ו, ו), כלומר: מן הנמלה אפשר ללמוד כיצד יקבל אדם על עצמו עול מלכות שמים, וכיון שהמרגלים פרקו מעליהם את עול מלכות-שמים הזכירו להם את הנמלה.
הנמלה נוהגת זהירות יתירה גם בעניני גזל, כפי שאמרו חכמינו: "אלמלא ניתנה תורה היינו למדים גזל מנמלה". 
כידוע הרי טוענות אומות-העולם כנגד ישראל, שהם נטלו את ארץ-ישראל מידי הכנענים בגזילה. לפיכך נרמז להם, כי האנשים אשר בכרמים רחוקים מן הגזל כדוגמת הנמלה, שכן באמת שייכת ארץ-ישראל לבני ישראל.
אם רוחו של אדם נמוכה והוא אפס בעיני עצמו, הריהו מקבל צורה כזו גם בעיני יריבו והלה אכן רומסהו ברגליו. אם "ונהי בעינינו כחגבים" הרי ממילא "וכן היינו בעיניהם".

"ויפל משה ואהרן על פניהם...ויהושע בן נון וכלב בן יפנה מן התרים את הארץ קרעו בגדיהם"(י"ד,ה-ו) 
לשם-מה צריך הכתוב לחזור ולומר, כי כלב ויהושע היו "מן התרים את הארץ", והלא זה כבר ידוע לנו מלפני-כן?
ברם, רואים אנו שנפלו משה ואהרן על פניהם לשם תפילה, שכן נפילת-אפים אינה אלא לתפילה, כפי שאמרו חכמינו: "אין אדם חשוב רשאי ליפול על פניו אלא אם כן נענה כיהושע" (תענית י"ד) - היינו, שסבורים היו כי עוד יש תקוה להתפלל ולבטל את הגזירה. ואילו יהושע וכלב קרעו את בגזיהם, שהוא סימן אבלות, לפי שידעו כי הגזירה כבר נחתמה ולא תועיל עוד שום תפילה כדי לבטלה, כפי שאמנם עלה בסופו של דבר.
ולכאורה קשה: משה ואהרן הלא גדולים היו מיהושע וכלב, ולמה איפוא לא ידעו הם את אשר ידעו יהושע וכלב? 
לפיכך אמר הכתוב כי יהושע וכלב היו "מן התרים את הארץ" - שהיו בארץ-ישראל, והלא כלל הוא בידינו שאדם הבא לארץ-ישראל זוכה להתעלות גדולה בחכמה ובקדושה - "חד מינן כי סליק להתם עדיף כתרי מינייהו" (כתובות ע"ה) - ועל כן עלו באמת בידיעתם על משה ואהרן.

"טובה הארץ מאד מאד. אם חפץ בנו ה...אך בה אל תמרדו" (י"ד, ז-ח-ט) 
יש בכוחה של ארץ-ישראל לסייע לו לאדם, כי יתעלה במעלות הקדושה ויזכה למדרגות רמות. אך במה דברים אמורים, אלא כשהאדם עמל ומתייגע על עצמו מתוך רצון אמיתי להיות טוב, ואם חלילה להיפך הרי "זה לעומת זה עשה אלהים" - מתגבר כוחו של היצר פי כמה מן הרגיל ועלול האדם ליפול מטה-מטה.
אמנם "טובה הארץ מאד מאד", אולם זכרו היטב: "אך בה אל תמרודו!".

"סר צלם מעליהם" (י"ד, ט)
הרע המצוי בעולם אין לו באמת שום זכות קיום לכשעצמו, ולא נברא אלא כדי לתת בחירה לאדם, שיהא לו מה להילחם בו ולהתיירא מפניו. ברם, משמתגבר האדם על הרע וכובשו, הריהו נוכח לראות שאיננו ולא כלום, בדומה לאדם המהלך יחידי בלילה ונדמה לו שהוא רואה מרחוק דמויות-אימים המטילות עליו פחד וזוועה, וכשהוא מתחזק ומתאזר עוז להתקרב לשם הריהו נוכח לראות כין אין אלה אלא צללים שאין בהם ממש ואין בכוחם לעשות מאומה. יהושע וכלב גם הם אמרו כך: 
רק דמה נדמה לכם כי ראיתם שם ענקים וערים בצורות בשמים, כי כאשר תתאזרו בבטחון ובעוז להתקרב אליהם, או אז תיווכחו לראות שאין זה אלא צל בלבד, אשר יגוז ויסור עם המגע הראשון - "סר צלם מעליהם" אם "וה אתנו אל תיראום".
סר צלם - מגנם וחזקם כשרים שבהם מתו, איוב שהיה מגין עליהם (סוטה ל"ח). 
מתוך מאמר זה אנו למדים שאיוב היה צדיק, וכן מצינו מאמר שני: "גדול הנאמר באיוב יותר ממה שנאמר באברהם" (בבא-בתרא ט"ו). וקשה איפוא מאמרם של חכמינו: "אמר רבה בקש איוב להפוך קערה על פיה" (בבא-בתרא ט"ז) - שבקש לכפור בכל, ורחוק היה אם-כן מלהיות כשר וצדיק?
ואמר על כך הגאון מוילנה, כי המליצה "להפך קערה על פיה" מקורה בסיפור עממי ידוע, שהיה נפוץ בקרב העם בזמנים קדומים (מובא בספר בן המלך והנזיר, שער כ"ד).
היה היה מלך כעסן וקפדן, אשר לא ידע לסלוח ולחון. אם נכשל אדם בחטא הקל ביותר, אחת דתו היתה להמית ופסק-הדין היה תמיד מוצא לפועל בדייקנות. ויהי היום, ומשרתו של המלך לא נזהר כהלכה בשעה שהגיש לפניות את סעודתו ושפך קימעה מן המרק אשר בקערה על השולחן. 
נתכעס המלך מאד, עד שהאדימו פניו. ראה המשרת כי כבר כלתה אליו הרעה וכי כבר נחתם גזר-דינו למות, נטל את הקערה והפכה המתכוון על פניה, כך שכל המרק נשפך והציף את השולחן המלכותי. מובן כי המלך ציווה לערוף את ראשו לאלתר. לפני שהניף עליו התליין את גרזנו, פנה אליו המלך ושאלו: 
אמור נא לי, מה ראית לעשות את המעשה אשר עשית? הלא בתור שוגג היה מצבך עשוי להיות הרבה יותר נוח מאשר בתור מזיד?" 
השיב המשרת ואמר:
"אדוני המלך! יודע הייתי כי בנוגע לפסק-דין-המות שלי אחת היא לי, ועלי לשלם בחיי בעד חוסר-הזהירות הפעוט הזה, על-כן בקשתי לפחות למנוע ממך חילול-הכבוד, שכן יאמרו הבריות כי בגלל חטא פעוט ואווילי כזה ערף המלך את ראש משרתו הנאמן, ומשום כך הפכתי במתכוון את כל הקערה על פיה, למען יראו הכל וידעו כי משפט-צדק עשית בי". 
תשובה זו מצאה מאד בעיני המלך ומיד שחרר את משרתו מכל עונש.
ובכן, מליצה זו של "בקש איוב להפוך את הקערה על פיה" צוטטה מן הסיפור הזה, ונתכוונו חכמינו לומר בזה, כי גם איוב, אשר נודע שמו כצדיק גדול, בראותו את היסורים הנוראים שבאו עליו מן השמים, היה חושש מפני חילול כבוד-שמים בעיני ההמון, שאינו יורד לעומקם של דברים ואינו מבין את דרכיה הנפלאות של ההשגחה העליונה, ועל-כן התחיל להטיח דברים קשים כנגד הנהגתו של השם-יתברך, למען יצא לו שם של חוטא וממילא יראו הכל וידעו כי השם-יתברך צדק ומשפטו צדק. 
כיוצא בזה דורשים חכמינו (סנהדרין ק"ז) על דוד המלך, שביקש לחטוא במתכוון, למען יצדק השם-יתברך במשפטו - "לך לבדך חטאתי והרע בעיניך עשיתי, למען תצדק בדברך תזכה בשפטך" (תהילים נ"א, ו).

פסיכולוגיה של חגבים  
"אדם שחושב שהוא חגב, משוכנע שאחרים רואים בו נמלה. הוא משוכנע בכך לחלוטין. ככה זה - דימוי עצמי ירוד הופך אותך לפרנואיד".  (הרב אברהם טוורסקי)
בין המכשולים הגדולים ביותר המפריעים לאדם בדרכו להצלחה הוא דימוי עצמי נמוך. 
ללא הערכה עצמית בריאה אין האדם מאמין שהוא מסוגל להצליח. בלי אמונה ביכולתו להצליח אין לאדם מוטיבציה להתאמץ. בלי מאמץ האדם באמת לא מצליח. כך הופך הדימוי העצמי הירוד לנבואה שמגשימה את עצמה.
המפתח להבנת התהליך הפסיכולוגי המרתק והמזיק הזה מצוי בפסוק קצר שכמעט נבלע בשטף האירועים של חטא המרגלים, ועם זאת אוצר הפסוק הזה בקרבו את המפתח לניפוץ מעגל הקסמים ההרסני של הדימוי העצמי הנמוך. 
במהלך שליחותם בארץ ישראל נתקלו המרגלים בחבורת כנענים, מפגש שהותיר רושם עז על המרגלים. כאשר שבו הביתה תיארו המרגלים את האירוע במילים הבאות – 'ונהי בעינינו כחגבים וכן היינו בעיניהם' (במדבר י"ג, ל"ג). התיאור הזה מעורר תמיהה - כיצד הבינו המרגלים את שפת הכנענים? מנין ידעו את שיחתם? זאת ועוד – רש"י מסביר שהמרגלים שמעו את הכנענים אומרים זה לזה: 'נמלים יש בכרמים [בצורת] אנשים". אם היו המרגלים בעיני עצמם כחגבים מנין לרש"י שהם חשבו שבעיני הכנענים הם נמלים?
לכל השאלות הללו יש תשובה אחת: בפסוק הזה אנחנו פוגשים את הדימוי העצמי הנמוך בפעולה. אדם שחושב שהוא חגב, משוכנע שאחרים רואים בו נמלה. הוא יודע את זה גם בלי לדעת מילה אחת בכנענית. הוא משוכנע בכך לחלוטין. ככה זה - דימוי עצמי ירוד הופך אותך לפרנואיד.
אבל מדרש תנחומא לפסוק זה ממשיך ומבאר עיקרון פסיכולוגי נוסף: "אמר הקב"ה: על 'ונהי בעינינו כחגבים' ויתרתי, על 'וכן היינו בעיניהם' מקפיד אני. וכי יודעים הייתם מה עשיתי בעיניהם – מי יאמר לכם שלא הייתם בעיניהם כמלאכים?
במילים אחרות, הטענה כלפי המרגלים איננה על כך שלקו בהעדר ביטחון עצמי. על זה ה' מוותר. האשמה היא בכך שסברו שבעיני הכנענים הם מצטיירים כנמלים. מה ההבדל?
ר' חנוך ליבוביץ זצ"ל מסביר שדימוי עצמי נמוך הוא ענין רגשי. קשה להתווכח עם רגשות. לעומת זאת האדם מסוגל להפעיל את שכלו כדי להתגבר על רגשותיו ולהכיר במצבו האמיתי. לא אחת ניתן להבחין בתופעה המוזרה שבה דווקא אדם מוכשר ביותר סובל מדימוי עצמי נחות. זה לא שהוא אינו מודע לכישורו. הוא יודע זאת היטב ברמה השכלית. אבל השכל אינו מצליח לגבור על הרגש.
האדם נידרש להשליט את שיכלו על רגשותיו. על הדימוי העצמי הירוד ('ונהי בעיניהם כחגבים') אין באים בטענות למרגלים. החטא היה בכך שלא הפעילו את השכל כמשקל נגד לרגש. אחרי שצפו בנסי קריעת ים סוף וידעו שכלית שה' מסוגל להציג אותם בעיני הכנענים כמלאכים אסור היה להם לחשוב שבעיני הכנענים הם נמלים. זה היה החטא. לא חסרון האמונה היה חטאם כי אם עצם הכניעה לרגש בזמן שהיה עליהם להאזין לדברי השכל (חידושי הלב, במדבר עמ' פ"ו).
זוכרים את נחשון בן עמינדב, הראשון שהעז לזנק למים. בעת קריעת ים סוף? המים הגיעו עד חוטמו ורק אז נבקעו המים. אמונתו השכלית של נחשון גברה על הפחד הרגשי ("לא מגיע שיעשה לי נס"), ואמונה זה הצדיקה את התרחשות הנס. את הלקח הזה חשוב ליישם בחיים. גם כשהרגש יוצר תחושות של נחיתות חייבים לבסס את החיים על המציאות העובדתית. העובדה היא שלמרות כל החסרונות שאנחנו רואים בעצמנו, עדיין אנחנו אהובים ורצויים בעיני ה'. משמע, למרות הכל, יש לנו סיכוי להצליח. 
נחשון חולל נס כאשר שכלו גבר על רגשותיו. גם אנחנו מסוגלים לחולל נסים אם רק נטה אוזן למה שהשכל אומר לנו. נעריך את יכולותינו, ובעזרת ה', נגיע איתם רחוק. 

"שלח לך אנשים"
"למה נסמכה פרשת מרגלים לפרשת מרים? לפי שלקתה על עסקי דיבה שדיברה באחיה, ורשעים הללו ראו ולא לקחו מוסר" (רש"י).
וכי דומה דיבה על עצים ואבנים ללשון הרע שדיברה מרים על משה? אלא עיקר חטאם של המרגלים היה בהתייחסותם אל ארץ ישראל כאל עצים ואבנים, ולא כאל דבר שיש בו נשמה. בארץ ישראל יש רוח חיים, והיא תובעת את עלבונה מן המוציאים עליה דיבה, ומקיאים מתוכה את החוטאים המטמאים אותה במעשיהם, כנאמר (ויקרא יח, כה): "ותטמא הארץ ואפקד עונה עליה ותקא הארץ את ישביה". המרגלים ראו כיצד לקתה מרים שדיברה לשון הרע על משה איש האלוהים, לא לקחו מוסר, והוציאו דיבה על ארץ ישראל – ארץ האלקים.

"ויתרו את ארץ כנען"
ההולך לתור ארץ ומבקש לראות את היפה שבה, וליהנות מן הטוב שלה, כמו (י, ל"ג): "לתור להם מנוחה", ואילו היוצא למשימת ריגול בארץ אויב, מחפש בה את צדדי חולשתה, ומבקש לראות את הרע ואת המכוער שבה, כמו (בראשית מב, ט): "מרגלים אתם לראות את ערות הארץ באתם". כאשר שלח משה את האנשים על פי ה', שלחאותם כתיירים – "לתור את ארץ כנען", לראות את טובה ולחזור להגיד את שבחיה לבני ישראל. על כן מדברת עליהם התורה בכל הפרשה כעל "תיירים", ואינה מזכירה כלל לשון ריגול. אך כאשר אמונתם בה' ובמשה עבדו התרופפה, ואמרו (דברים א, כב): "נשלחה אנשים לפנינו ויחפרו לנו את הארץ", הם הפכו מתיירים למרגלים, כנאמר (א, כד): "נשלחה אנשים לפנינו ויחפרו לנו את הארץ", הם הפכו מתיירים למרגלים, כנאמר (א, כד): "ויבאו עד נחל אשכול וירגלו אתה", כי עשו מעשה מרגלים ולא מעשה תרים. (הכתב והקבלה).

"שלח לך אנשים"
"לדעתך, אני איני מצווה לך, אם תרצה שלח" (רש"י).
כאשר בא משה לשלוח אנשים לתור את הארץ, אמר לו הקב"ה: האנשים אוהבי גלות הם, ועתידים להוציא את דיבת הארץ רעה. מוטב לך לשלוח את הנשים, שהן אוהבות את הארץ, ועוד בהיותן בגלות מצרים, הוכיחו שאיפה לגאולה כדברי חז"ל (סוטה יא, ב): “בשכר נשים צדקניות  שהיו באותו הדור נגאלו ישראל ממצרים". אבל אם לדעתך האנשים כשרים המה "שלח לך" – לדעתך. כדברי המדרש (ילקוט שמעוני, תשעג): "בשעה שאמרו בנות צלפחד למשה 'תנה לנו אחזה', אמר להן: ישראל אומרים (יד, ): 'נתנה ראש ונשובה מצרימה', ואתן מבקשות נחלה בארץ? אמרו: יודעות אנו שסוף כל ישראל להחזיק בארץ".  (עפ"י כלי יקר).

"ויקרא משה להושע בן נון יהושע"
"התפלל עליו, יה יושיעך מעצת מרגלים" (רש"י).
ולמה לא התפלל על כל האנשים במשלחת המרגלים שלא ייכשלו? אלא משה חשש בעיקר מפני סכנת כשלון שליחותו של יהושע: אם איש יפה נפש כמוהו, מופת לרבים ביושרו, צדיקותו וענוונותו, ישוב משליחותו וישמיע דעה רעה על הארץ, יקבלו בני ישראל את דבריו באמון וללא היסוס. לא כן ביחס ל"ראשי בני ישראל". משה העריך שאם המרגלים – עסקני הציבור – יחזרו מתור את הארץ וידברו סרה עליה, יתייחס העם אליהם ואל כוונותיהם בחשדנות, ולא ייגרר אחרי הצהרותיהם שנועדו לזרוע מבוכה ובהלה. לכן לא חשש מעצתם הרעה, והתפלל רק על יהושע. (יפה עיניים).

"ולקחתם מפרי הארץ"
רבי ישראל הבעש"ט היה אומר: "ולקחתם מפרי הארץ", על האדם לקחת דוגמא מפרי הארץ: בתחילה זורעים, ורק אחרי שהזרעים נרקבו לגמרי באדמה והם כמו כלו והיו לכלום, מתחיל הזרע לצמוח ולגדול, ולתת את פריו. "כי האדם עץ השדה".

"ויספרו ויאמרו באנו אל הארץ"
כל שסיפרו אמת היה, ולא בדו המרגלים דבר מלבם. אלא שאין שקר גדול יותר מאשר "אמת" שטחית, והיא ראיית ארץ ישראל במראה עיניים בלבד, ומתוך שיקול של "אפס כי עז העם הישב בארץ". את ארץ ישראל יש לראות באמת עמוקה יותר, אמת של אמונה בהבטחת ה'. על המרגלים הוטל לתור את הארץ "אשר אני נתן לבני ישראל", וחטאם היה שטחו עיניהם מלראות אמת זו. (נפלאות חדשות). 

"ויספרו ויאמרו באנו אל הארץ"
רבי מנחם מנדל מקוצק היה אומר: המרגלים דיברו אמת, ואף על פי כן פשעו וחטאו. ללמדנו שלא כל דבר שאינו שקר אמת הוא, ולא כל מי שאינו שקרן הוא איש אמת. 


פרשת קרח  
 
"ויקח קרח" (ט"ז, א) 
ביקש קרח לקחת לעצמו גדולה ושררה ולכן לא היה הדבר כשר, טובה גדולה רק כשנותנים אותה מן השמים. בכוחות עצמו אין אדם יכול לקחתה.

"ויקח קרח" (ט"ז, א) 
ומה ראה קרח לחלוק על משה, נתקנה על נשיאותו של אליצפן בן עוזיאל (רש"י). הן אותו מעשה של נשיאות אליצפן בן עוזיאל נתרחש מיד לאחרי הקמת המשכן, ומדוע איפוא דחה את המחלוקת זמן רב כל-כך? 
ברם, כל עוד היתה השעה משחקת להם לישראל ולא חסרו דבר מכל צרכיהם, היה מתיירא לחלוק על משה, שכן איש לא היה שומע לו. אבל עתה, לאחר שהורע קימעה מצבו של העם בעקבות מעשה המתאוננים ומעשה 
המרגלים אשר גרמו לידי מגיפות ופורענויות בקרב העם, ביקש קרח לנצל מיד את המרירות ולהסית את העם נגד משה, בתלותו את האשמה בהנהגתו הלקויה של משה, כדרכם של כל מחרחרי-הריב.

"ויקח קרח" (ט"ז, א) 
מה ראה קרח לחלוק על משה? פרה אדומה ראה (מדרש). 
אמרו חכמינו במדרש, שכשביקש משה על ישראל אחרי חטא-העגל אמר: "לי ציוית ולא להם", שכן נאמרו עשרת הדברות בלשון יחיד ואין ישראל ראויים לעונש. אבל עתה, כיון שטען קורח: "כל העדה כלם קדושים - כולם שמעו דברים בסיני מפי הגבורה" (רש"י פסוק ג), הרי עורר שוב קיטרוג על ישראל בגלל חטא העגל, וקשה איפוא: מה ראה קרח לעולל כזאת? 
על כך באה התשובה: "פרה אדומה ראה" - הוא שמע את פרשת פרה אדומה, שבאה לכפר על חטא-העגל ("תבוא האם ותקנח צואת בנה" - רש"י פרשת חוקת בשם ר"מ הדרשן), והיה סבור שאין עוד צורך בסנגוריה של משה רבנו: "לי ציוית ולא להם", ועל-כן אמר: "כל העדה כולם קדושים". 

"ויקח קרח" (ט"ז, א) 
איזוהי מחלוקת שהיא לשם שמים, זו מחלוקת שמאי והלל, ואיזוהי מחלוקת שהיא שלא לשם שמים זו מחלוקת קרח וכל עדתו (אבות פ"ה מ"כ). 
מה טעם לא נאמר: "זו מחלוקת קרח ומשה", כפי שנאמר: "זו מחלוקת שמאי והלל"? 
לפי שכוונתו של משה רבנו היתה בודאי לשם-שמים, ורק כוונתם של קרח וכל עדתו לא היתה לשם שמים. "זו מחלוקת קרח וכל עדתו" - היינו, שגם בינם לבין עצמם היו מחולקים. לכל אחד מהם היתה כוונה אחרת ונגיעה אחרת, ולא היו מאוחדים אלא בדבר אחד: לחלוק על משה, ועל-כן אמנם היתה מחלוקתם שלא לשם שמים. לפיכך נאמר "שמאי והלל" ולא "בית שמאי ובית הלל" - שכן שמאי והלל עצמם ודאי נתכוונו לשם-שמים, אבל אצל תלמידיהם אפשר שנתערבו אי-אלה פניות ונגיעות אישיות, שהיה כל אחד אומר: רבי גדול מרבך...ואף-על-פי-כן היה זה לשם-שמים. 
מנין אנו למדים שמחלוקת קרח ועדתו היתה שלא לשם שמים? 
לפי שהיה חולק על רבו וכל החולק על רבו כחולק על השכינה, וממילא הרי לא יתכן שכוונתם היתה לשם-שמים. 

"ואון בן פלת" (ט"ז, א) 
להלן, כשנבלעו קרח ועדתו באדמה, שוב לא נזכר שמו של און בן פלת, ואמרו על כך חכמינו כי אשתו של און בן פלת הצילתו, שאמרה לו: מה נפקא-מינה לך אם אהרן יהיה הרב ואם קרח יהיה הרב, כי בין כה וכה אתה תישאר התלמיד? אמר לה: מה אעשה, עמם הייתי בעצה ונשבעתי לו. השקתה אתו יין והלכה וישבה על פתח האהל כששערותיה סתורות ופרועות וכל מי שבא וראה חזר מיד על עקבותיו (סנהדרין ק"ט).
למה נרתעו מפני ראשה הפרוע?
ברם, הרי קדושים היו בעיני עצמם, ולדעתם היה כל אחד ראוי לשמש בכהונה גדולה, ואצל כהן גדול הלא נאמר: "וכפר בעדו ובעד ביתו - זו אשתו", ואם-כן חייבת אשתו של כהן גדול להיות אשה צנועה, שאם-לא-כן הרי זה פגם בכהן גדול עצמו וזה עשוי לערער את כהונתו. עכשיו משראו שאשתו של און פוערת את ראשה לעיני זרים, הסיקו מזה שבעלה אינו ראוי להיות כהן גדול, ועל-כן לא רצו עוד לצרפו לחבורתם.
הן יכול היה און בן פלת להשיב לה לאשתו: אמנם כעת איני אלא תלמיד, אבל אם אתמוך בקרח שטוען כי אין הכהונה שייכת לאהרן, הרי יתכן שאי-פעם יהיו בני לכהנים גדולים. לפיכך סתרה את שערותיה כדי למנוע בזה את האפשרות שיהיו בניה כהנים גדולים, כפי שסיפרו חכמינו על האשה קמחית שזכתה לבנים כהנים-גדולים, משום ש"מימי לא ראו קורות ביתי קלעי שערותי" (יומא מ"ז), ואם צניעות בשיער של אשה מביאה לידי כך שיהיו בניה כהנים גדולים, הרי חוסר-צניעות בשיער מהווה ניגוד לכהונה גדולה.

"נשיאי עדה קריאי מועד אנשי שם" (ט"ז, כ) 
מצינו בזוהר-הקדוש, שתלמיד-חכם נקרא "שבת". הכוונה שבדבר היא, כי צריך תלמיד-חכם שקדושתו וגדולתו תהיינה מכח עצמו, כשם שקדושת השבת היא עצמית, ולא רק משום שמוחזק הוא לקדוש בעיני הבריות, כמו קדושת יום-טוב שאינה אלא משום שקידשו ישראל את היום הזה ליום-טוב.
לפיכך אמר הכתוב, שאף-על-פי שאותם מאתיים וחמישים איש היו "נשיאי עדה", הרי לא היו ראויים לכך מצד קדושתם העצמית, אלא "קריאי מועד" - לא היו אלא כמועדים ישראל מקדשים אותם - "אנשי שם" - רק שם טוב היה להם, אבל באמת מצד עצמם לא היו קדושים כלל וכלל.

"רב לכם כי כל העדה כלם קדושים ובתוכם ה" (ט"ז, ג)
זו דרכם של כל בעלי-המחלוקת ומחרחרי-הריב, שהם באים בטענות כלפי רבה של עירם: אלמלי היה הוא בעיר אחרת, כבר מזמן היו מגרשים אותו משם, ורק משום שאנחנו הננו יהודים כשרים, יראים ושלמים, עדיין יש לו מקום בקרבנו. 
אנשי קרח גם הם אמרו כך: "רב לכם" - זה שאתם עוד שרויים בגדולתכם ועדיין תופשים אתם בכהונות-הכבוד שלכם, הרי זה משום "כל העדה כולם קדושים ובתוכם ה" - משום שקדושים וטובי-לב אנחנו, שאם אל כן כבר היינו מזמן מורידים אתכם מגדולתכם, ומה לכם איפוא עוד להתרברב עלינו - "ומדוע תתנשאו".

"רב לכם כי כל העדה כלם קדושים ובתוכם ה" (ט"ז, ג)
אחד הפלאים הגדולים הוא, שכל החולקים על צדיקים בודים עליהם מלבם דברים כאלה, שהם ממש ההיפך הגמור מטיבם ומהותם. גם נגד משה רבנו, אשר התורה העידה עליו כי הוא "עניו מאד מכל האדם", לא מצאו קובלנה אחרת אלא דוקא שהוא בעל-גאווה - "ומדוע תתנשאו".

"רב לכם כי כל העדה כלם קדושים ובתוכם ה" (ט"ז, ג)
הרבי ר נפתלי מרופשיץ ז"ל היה מפרש את הפסוק: "ויקנאו למשה במחנה לאהרן קדוש ה" (תהילים ק"ו, ט"ז) - שכך הוא דרכם של כל בעלי המחלוקת ומחרחרי-הריב, כי ככל אשר תהיה התנהגותו של הצדיק ימצאו תמיד קובלנות נגדו ומגרעות בהליכותיו. אם מופרש הוא מן העולם ועוסק יומם ולילה בתורה ובעבודה, הריהם טוענים כנגדו שאין העולם מפיק ממנו שום הנאה ותועלת; ואילו אם הוא מעורב בדעתו עם הבריות ועוסק גם בצרכי ציבור, הריהם טוענים שוב שהוא מבזבז זמנו על עניני-הכלל ומבטל מתלמודו. 

"ויקנאו למשה במחנה"
משה שלמד תמיד תורה באהלו שמחוץ למחנה, מצאו בו חסרון על אשר איננו בפנים המחנה ואינו מתערב בעניני העם - "ולאהרן קדוש ה" - ואילו אהרן שאכן היה מעורב בין הבריות, רודף שלום ביניהן ומתעניין בגורלו של כל יחיד ויחיד, שוב מצאו בו חסרון שבהיותו קדוש ה אין לו להתערב בעניני-הכלל, כי אם להיות שרוי כל היום בבית-המדרש. 
בזמן שהחרדים לא עסקו בעיני הכלל, היו מרננים אחריהם שהם בטלים ומפגרים, הרחוקים מחיי החברה. ואילו משהתחילו להתערב בחיי החברה, קמה שוב צעקה: מה לכם ולעניני הצבור, לכו לכם לבית-המדרש... זו דרכם של הדתנים והאבירמים למיניהם מאז ומתמיד.

"וישמע משה ויפל על פניו" (ט"ז, ד) 
חכמינו אמרו: "אין אדם חשוב רשאי ליפול על פניו אלא אם כן נענה כיהושע בן נון (תענית י"ד). לפיכך לא רצה משה רבינו, שהיה עניו ולא היה חשוב כלל בעיניו, להשתמש לעולם בנפילת אפים. אבל מששמע עתה מפי קרח ועדתו: "רב לכם" - שאמנם הוא הוא הרב והנשיא בישראל - החל להשתמש בנפילת אפים. 
מה טעם לא נפל משה על פניו בכל שאר תלונות ישראל שאירעו עד כה, כי אם דוקא הפעם? לפי שכשמתחילם לטעון ולהכריז, כי הכל קדושה וכל אחד קדוש הוא, מיד נופל משה על פניו, שכן מי כמוהו יודע כמה קשה להגיע אל מדרגת הקדושה. 

"וישמע משה ויפל על פניו" (ט"ז, ד) 
מה שמועה שמע? מלמד שחשדוהו מאשת איש (סנהדרין ק"ט). 
היכן מצינו בפסוק רמז לחשד כזה? 
ברם, הדין הוא (בעל המפה חו"מ, סימן תק) שאם אומר אדם לחברו בשעת מריבה: "אני אינני רשע", הריהו כאילו קרא לחברו רשע. שכן מכלל דבריו אתה למד: אני אינני רשע אבל אתה הנך רשע. 
ובכן, כשאמרו: "כי כל העדה כלם קדושים" - הרי השמיעו בזה שרק הם קדושים הינם, ואילו משה אינו קדוש, ובידוע שהיפוכו של קדושה היא ערווה, שכן "כל מקום שאתה מוצא גדר ערוה אתה מוצא קדושה". 
"שחשדוהו מאשת איש" היינו: סבורים היו שלא זכה משה רבנו לגדלותו וקדושתו מצד עבודת עצמו בתורה ויהדות, אלא מבטן אמו - "מאשת איש" - יצא כאיש-אלוקים, וממילא אין לבוא בטענות כלפי אחרים שאינם במדרגה כה רמה וקדושה כמוהו; ובזה כפרו במושג הבחירה, שיכול כל אדם לעמול ולהגיע עד למדרגתו של משה רבנו.

"רב לכם בני לוי" (ט"ז, ז) 
וקרח שפקח היה מה ראה לעשות לשטות זו? עינו הטעתו. ראה שלשלת גדולה שיוצאת ממנו, שמואל, ששקול כנגד משה ואהרן. אמר: בשבילו אני נמלט. ולא ראה יפה לפי שבניו עשו תשובה ומשה היה רואה (רש"י). 
מהכתוב: "שר חמישים" דרשו חכמינו, שאין מעמידין פרנס על הציבור אלא אם כן מלאו לו חמישים שנה. ולפי זה הרי לא היה קרח רשאי להיות מנהיג על ישראל, שכן מצינו שהו א היה מטועני הארון (רש"י) ולוי שכבר עבר את גיל החמישים כבר לא היה רשאי לעשות עבודה זו. 
ברם, עוד דרשו חכמינו מ"שר-חמשים", שאין מעמידין פרנס על הציבור אלא אם כן הוא בקי חמישה-חומשי-תורה. ובכן, משראה קרח שעתיד לצאת ממנו שמואל הרמתי, ששנות חייו לא עלו על חמישים ושתים ואף-על-פי-כן שפט את ישראל גם בגיל שלמטה מחמישים שנה, ו"שר חמשים" היינו מי שבקי בחמישה-חומשי-תורה - על-כן ביקש להיות מנהיג, אף כי עדיין לא מלאו לו חמישים שנה. 

"רב לכם בני לוי" (ט"ז, ז) 
אמרו חכמינו: "אין מעמידין פרנס על הציבור אלא אם כן קופה של שרצים תלויה לו מאחוריו" (יומא כ"ב) - כלומר: מן ההכרח שיהיה לו למנהיג איזה פגם במשפחתו, כדי שלא יוכל להתגאות יתר על המידה.
לפיכך שואל רש"י: "מה ראה לשטות זו" - איך רצה להיות מנהיג ונשיא בזמן שהיה מיוחס גדול ולא היתה לו קופה של שרצים מאחוריו? והוא מתרץ, שראה כי עתיד נינו שמואל להיות שופט על ישראל אף-על-פי שגם הוא לא תהא לו קופה של שרצים ויהיה בן אותה משפחה מיוחסת. אולם "לא ראה יפה" - שלא ידע כי באמת תהיה לשמואל קופה של שרצים מאחוריו, היינו עצם היות לו סבא כקורח.

"רב לכם בני לוי" (ט"ז, ז) 
מדוע לא ראה קורח גם זאת, שבניו יחזרו בתשובה ולא ימותו? 
ברם, אליבא דאמת אפילו אם חוזר אדם בתשובה, בכך זאת נשאר רושם של פגם בבניו אחריו, וזהו כפשוטו של "פוקד עוון אבות על בנים" - שנשארת פקידה של חטא על הבנים. אך משראה קרח שעתידה לצאת ממנו "שלשלת גדולה" כשמואל הנביא, הסיק מזה שלא יתכן כי הוא יעבור על חטא, אפילו אם בניו יחזרו בתשובה. 
אף-על-פי-כן לא ראה יפה, שכן במה דברים אמורים אלא כשהאבות מתים באורח טבעי ותקין, כאשר "ופקודת כל האדם יפקד עליהם", אבל כאן הרי היה "אם בריאה יברא ה ופצתה האדמה את פיה ובלעה אותם" (פסוק ל) - שחידש משה רבינו דרך חדשה, שיבוא עונש על-ידי בריאה חדשה שאינה מניחה פגם על הבנים - לפיכך אפשר היה שיצא שמואל על ידי התשובה של בני קרח, קרח לא ראה דרך חדשה זו שחידש משה רבנו.

"רב לכם בני לוי" (ט"ז, ז) 
מה היה, באמת, מקור תשובתם של בני קרח? 
שידל משה רבנו את קרח בדברים: "רב לכם בני לוי", והשתדל להחזירו למוטב, ודיברו של צדיק אינו הולך לאיבוד. אם אין דבריו משפיעים על האדם גופו, הריהם משפיעים על בניו, הודות לדיבוריו של משה נעשו בני קרח בעלי-תשובה. אבל קרח שלא האמין בגודל כוחו של משה רבנו ובהשפעה האלוקית הצפונה בדבוריו, לא היה מסוגל איפוא לראות כי בניו יחזרו בתשובה.

"רב לכם בני לוי" (ט"ז, ז) 
"וקרח שפקח היה". מצינו בגמרא שביקשה חנה על שמואל שיהיה לא חכם ולא טפש (ברכות ל"א) – ויש להבין, למה זה ביקשה שלא יהיה חכם? ברם, חנה נתכוונה לזה שהוא לא יהיה "חכם" כקרח סבו, אשר פקחותו היתה בעוכריו.
"לכן אתה וכל עדתך הנעדים על ה ואהרן מה הוא כי תלינו עליו" (ט"ז, י"א) 
דרכו של עולם, כשאדם מבזה אדם חשוב ורם-מעלה ואחר-כך הוא מבזה איש פשוט ונחות, אין הלה נעלב ממנו, שכן אומר הוא לנפשו: אם אדם זה מבזה אנשים גדולים ממני בהרבה, שוב איני צריך להיפגע מבזיונותיו.
זהו שאמר משה רבינו: "אתה וכל עדתך הנועדים על ה" - הלא באמת מתכוונים אתם בטענותיכם להטיח דברים כלפי השם-יתברך, ואם-כן "אהרן מה הוא" - מה יוכלו איפוא דבריכם לפגוע באהרן, "כי תלינו עליו" - כשאתם מתלוננים עליו. אם חולקים אתם על גדולים ממנו, שוב לא ייפגע ממכם כלל.

"וישלח משה לקרא לדתן ולאבירם" (ט"ז, י"ב) 
מכאן שאין מחזיקין במחלוקת (רש"י).
אין חזקה במחלוקת. אסור לומר, כי מאחר וכבר נעשו כמה וכמה נסיונות להשכין שלום, שוב לא יועיל מאומה, אלא יש לנסות שוב ושוב. 
לפיכך לא נלאה משה רבנו אחרי שדיבר כמה פעמים ושלח שוב לקרוא לדתן ולאבירם.

"העיני האנשים ההם תנקר לא נעלה" (ט"ז, י"ד) 
מה ראו להזכיר דוקא ניקור עינים ולא שום עונש אחר? 
ברם, בידוע שרמ"ח אבריו של אדם מכוונים כנגד רמ"ח מצוות-עשה שבתורה. כל מצוה מכוונת כנגד אבר מסויים. והלא הם כפור במצוות ציצית (ראה רש"י פסוק א) שהיא כנגד העינים, ככתוב: "וראיתם אותו" - ממילא ראויים היו לעונש בעיניהם, ועל-כן התבטאו ואמרו: "העיני האנשים ההם תנקר".

"העיני האנשים ההם תנקר לא נעלה" (ט"ז, י"ד) 
בעצם הלא ראו בעליל את קרני-האור הקורנות מפניו של משה וידעו היטב כי נישאהו השם-יתברך מעל לכל הקהל, ולמה איפוא שאלו: "ומדוע תתנשאו על קהל ה"? 
ברם, הואיל ונשא משה מסווה על פניו, כדי להסתיר את קרינת אור פניו, לבל יכיר איש ברום מדרגותיו, על-כן יכלו לחרחר-ריב נגדו בקרב העם. 
אמרו איפוא דתן ואבירם: "העיני האנשים ההם תנקר" - אפילו אם תסיר את המסווה מעל פניך וקרני-האור תנקרנה את עינינו, גם כן לא נשגיח בזה, שכן "רשעים אפילו על פתחו של גיהינום" - אפילו בראותם כבר את האמת לאמיתה - "אינם חוזרים בתשובה".

"ואתה ואהרן איש מחתתו" (ט"ז, י"ז) 
אף כי היתה לאהרן המחתה הקבועה של המשכן, בכל-זאת יקח עתה מחתה חדשה משלו - "מחתתו" - ולא את מחתת הציבור שבמשכן, שכן במשכן הו כל הכלים הראשונים טעונים משיחה בשמן המשחה, אבל אחר-כך לא היו טעונים עוד משיחה, אלא על-ידי עצם העבודה היו מתקדשים ("כל הכלים שעשה משה משיחתן מקדשתן, מכאן ואילך עבודתן מחנכתן").
ואם איפוא יטול אהרן את מחתת המשכן, יאמרו הם שלפיכך נתקבלה קטורת שלו משום שמחתתו נמשחה משמן-המשחה. לכן ציווה משה על אהרן לקחת מחתה חדשה ככולם, לבל יהא להם שום פתחון-פה.

"בזאת תדעון...כי לא מלבי" (ט"ז, כ"ח) 
ארי לא מרעותי (תרגום אונקלוס).
מה כוונתו של התרגום בפרשו "מלבי" - מרצוני?
ברם, אמרו חכמינו שבכל שבעת ימי המילואים, כאשר עשה משה רבנו את העבודה, היה סבור שהכהונה הגדולה כבר תישאר בידו לתמיד, עד שבא הקדוש-ברוך-הוא ואמר לו שהכהונה של אהרן היא. 
הוא אשר אמר עכשיו משה: מינויו של אהרן לכהונה גדולה לא היה כלל מרצוני-"מרעותי"-משום שאני עצמי שאפתי לכהונה גדולה, שאם-כן איפוא איך אתם חושדים בי שאני הוא אשר מיניתי את אחי לכהונה? אילו בי היה הדבר תלוי, כי אז הייתי נוטל את הכהונה לעצמי, אלא עשיתי זאת אך ורק על-פי ציווי השם-יתברך.

"אם כמות כל אדם ימתון אלה...לא ה שלחני" (ט"ז, כ"ט)
איך הרהיב משה עוז לסכן את כל האמונה בנבואתו ובתורה מן השמים, והרי אפשר שיחזרו בתשובה וממילא ימותו כמות כל אדם, שכן "אין לך דבר העומד בפני התשובה"?
אלא מצינו ברמב"ם, שבעל-תשובה הריהו כקטן שנולד ונחשב לאדם אחר לחלוטין. לפיכך דייק משה ואמר: "ימותון אלה" - חוטאים אלה כמות שהם, בלי תשובה, אם ימותון כמות כל אדם - כי אז "לא ה שלחני", אבל אם יחזרו בתשובה הרי לא יהיו עוד "אלה" כי אם בריות חדשות.

"ופקדת כל האדם יפקד עליהם" (ט"ז, כ"ט) 
כאן מצאו חכמינו רמז לביקור-חולים, שמצוה היא לבקר אצל כל חולה (נדרים ל"ט). ויש להבין, למה דוקא כאן נרמז הרמז הזה?
ברם, בידוע שלפני יעקב אבינו לא היה חולי בעולם, עד שבא יעקב וביקש רחמים כי יחלה האדם לפני מותו, למען ידע להכין עצמו ולחזור בתשובה (ראה בבא-מציעא פ"ז). ואכן, תפקידם של מבקרי החולים הוא - לפי ספרי המוסר - לעורר את החולה לתשובה.
אבל עדת קרח הרי היו חואים ומחטיאים את הרבים, אשר אין מספיקים בידם לעשות תשובה, וממילא לא תהא להם כל תועלת במחלה ועליהם למות איפוא מיתה פתאומית.
זהו שאמר משה רבנו: "ופקודת כל האדם יפקד עליהם" - אם יחלו הללו לפני מותם ויבואו אנשי לבקרם, הרי זה סימן כי "לא ה שלחני", אבל אם מות ימותו פתאום ללא כל מחלה מוקדמת, הרי זה סימן "כי נאצו האנשים האלה את ה" ואין מספיקים בידם לעשות תשובה.

"ותפתח הארץ את פיה ותבלע אותם" (ט"ז, ל"ב) 
מה טעם נענשו להבלע בתוך האדמה?
אמר על כך הרבי ה וולף מסטריקוב בדרך צחות: משה רבנו הלא היה נמוך (קטן בעיניו) מכל האדם אשר על-פני האדמה, והיינו שהיה מגיע ממש עד עפר, ובכל-זאת טענו כנגדו: "ומדוע תתנשאו", זאת אומרת שאפילו מין ענווה כזאת, להיות שפל עד עפר, נחשבת גם היא בעיניהם לגאות והתנשאות, אם-כן לא נשאר להם אלא לירד מתחת לפני האדמה.
 
לקח לדורות  
למה לא מחקה ה'צנזורה' האלוקית את סיפורו של קורח? למה לפתוח פצעים ישנים ולכבס את הכביסה המלוכלכת לעין כל?
פרשת קרח אותה קראנו בשבוע שעבר מעמידה שאלה קשה ל'צנזורה' - כאשר התורה פורשת את קורות העם במדבר למה לא דילגה על המחלוקת המביכה הזאת? וכי מי ידע כעבור עשרים שנה מה קרה? למה חשוב כל כך לדעת מי הם בדיוק הדמויות הפעילות, מי יזם, מי ארגן, מי הסית ומי הדיח? בשביל מה לפתוח פצעים ישנים ולכבס את הכביסה המלוכלכת לעין כל? 
עונים על כך חכמי המוסר: אכן בשום ספר ביוגרפיה של מנהיג או מלך לא תמצא דבר מעין זה. שם כולם חכמים, נבונים, יודעים לקרוא את המפה ולצפות את הנולד, בקיצור "אנשי על" הראויים להערצה. לועמת זאת מתנגידהם תמיד יוצגו כאנשי שוליים, קצה המחנה, תמהונים וקצרי ראות. כך היא דרכו של בשר ודם. את טעויותיו וכשלונותיו יסתיר ככל שרק יוכל, ואת מעלותיו והצלחותיו ידגיש ויפרסם.
אולם תורתנו תורת אמת היא, ואין בה טיוח או טפיחה על שכם. יש בה רק אמת כפשוטה עם כל המוסר השכל הנובע ממנו. על כן אנו קוראים בתורה גם על מחדליהם של נשיאי עדה, קריאי מועד, אנשי שם (בחז"ל אף הוסיפו שהם היו ראשי סנהדראות!). כלומר - לא מסתירים דבר. אמת ורק אמת. אמת גם כשלא נעים לחשוף את העובדה שאנשים בסדר גודל כזה נמנו על שורות האופוזיציה.
בנוסף לכך – כוונת התורה ללמדנו שהעתיד צופה אף הוא פרשיות מעין אלו. לא אחת מטילים במנהיג המוסר את עצמו למען הכלל טענות שאין להם שחר ויסוד, והלה נפגע עד עמקי נשמתו – הזוהי עסקנות וזהו שכרה? איך אפשר להתייחס אלי כך? כיצד ניתן להאשים אותי בהאשמות חסרות בסיס? אני - שאת חיי הקרבתי ומסרתי למען הזולת – סופג הכפשות ולעלילות נתעבות?! 
ניטול נא את הצדיק הזה ונלחש באוזניו: "אנא, אל תשבר ואל תיפול ברוחך. כבר היה לעולמים. כלום גדול אתה ממשה רבינו? וכי הגדול שבגדולים לא עבר מסלול דומה? ואתה החלף כוח והרבה אוויר, והמשך בדרכך, וה' יצליח דרכיך".

"בהעלתך את הנרת אל מול פני המנורה יאירו שבעת הנרות"
אמרו ישראל לפני הקב"ה: ריבונו של עולם! לנו אתה אומר שנאיר לפניך? אתה הוא אורו של עולם, והאורה דרה אצלך; אמר להם הקב"ה: לא שאני צריך לכם, אלא שתאירו לי – כדרך שהארתי לכם. למה? להעלות אתכם בפני האומות, שיהיו אומרים: ראו היאך ישראל מאירים, למי שהוא מאיר לכל העולם. (רבה ט, ה).

"בהעלתך את הנרת אל מול פני המנורה יאירו שבעת הנרות"
מנורת שבעת הקנים העשויה "מקשה אחת", מסמלת את שלמות המשפחה היהודית. שבעה הם בני משפחתו הקרובים של האדם: אב, אם, בן, בת, אח, אחות, "שארו" – בעל או אשה. אלוהם גם שבעת קרובי המשפחה שכהן נטמא להם במותם, והקרובים חייבים להתאבל עליהם. המספר שבעה הוא מספרה של המשפחה השלמה, המסמלת את השלום בין איש לאשתו, בין ילדים להוריהם, בין אחים לאחיות, ובין אבות לצאצאיהם – שלום לכל הכיוונים: למעלה – לאב ולאם, למטה – לבן ולבת, לצדדים – לאח ולאחות, לבן זוג או לבת זוג. (בעקבי פרשיות).
  
"בהעלתך את הנרת" - "להדליק עד שתהא שלהבת עולה מאליה". (רש"י).
אומר רבי מנחם מנדל שניאורסון מליובאוויטש: כל אדם מישראל הוא בבחינת מנורה ותפקידו להאיר. כשם שלמנורה גוף המנורה ונר המאיר, כך גם אדם מישראל – גופו נמשל לגוף המנורה, ונשמתו לנר, ככתוב (משלי כ, כז): "נר ה' נשמת אדם, הגוף אינו אלא כלי לאור הנשמה. כשם שאהרן הכהן היה מדליק את מנורת המקדש, כך הקב"ה הוא המדליק את מנורת עם ישראל, הוא מוריד את הנשמה לעולם הזה, מדליק את הניצוץ שבה, ונותן לה כוח לדלוק ולהאיר באור עצמי – עד "שתהא שלהבת עולה מאליה". הקב"ה רוצה שהאדם, בכוחו העצמי, יאיר את העולם באור הקדושה, לכן ניתנה לו בחירה חופשית כדי שפעולותיו ייעשו בבחירתו ומרצונו. ונוסיף נשאל, אם אמנם ה"הדלקה" נעשית ע"י הקב"ה, והוא נותן את הכוח "שתהא שלהבת עולה מאליה", איך אפשר לומר "עולה מאליה" – הרי אין זה כלל "מאליה" אלא בכוחו של הבורא?. התשובה נעוצה בכלל ההלכתי (שבת צג, א): "מסייע אין בו ממש". אמנם, הקב"ה "מסייע" ונותן לאדם את הכוח להאיר את העולם, אבל הסיוע אין בו ממשות גשמית, זהו סיוע רוחני, שאין לו השפעה על המציאות הגשמית. את המרחק בין הסיוע הרוחני למציאות הגשמית חייב האדם לעבור בכוחות עצמו, הוא הוא היכול לתרגם את העזר הרוחני שהוא מקבל מהקב"ה למעשים בעולם הזה. הקב"ה רוצה שהדברים הרוחניים יתגלו ויתממשו בעולם על ידי האדם דווקא. בדרך זו משתלבים שני ניגודים: מצד אחד, הקב"ה הוא ש'מדליק' את 'מנורת היהודי', והוא שנותן לה את הכוח שתאיר "מאליה", ועם זאת – היהודי הוא שבוחר, מרצונו העצמי, ליישם זאת בפועל בחיי היום יום.
 
"ויעש כן אהרן" - "להגיד שבחו של אהרן שלא שינה" (רש"י)
רבי שמחה בונים מפשיסחה היה אומר: מה גדולה היא שלא שינה? הרי גם יהודי פשוט לא היה מעז פנים לשנות ממצווה שציווה ה'? אלא, שבחו של אהרן שלא שינה את עצמו, ונשאר איש העם ואוהב את הבריות כמקודם; רודף שלום ומשכין שלום, בין איש לאשתו ובין אדם לחברו. "שלא שינה" – הגדולה לא הביאה אותו לשנות את הליכותיו, מידותיו הטובות וענוונותו.
 
"ויעש כן אהרן" - "להגיד שבחו של אהרן שלא שינה" (רש"י)
על מה ראוי אהרן לשבח? וכי הייתה לו סיבה לשנות את הוראתו של משה? אלא, טבעו של אדם שיש בו מעין התנגדות פנימית להוראות המונחתות עליו מגבוה על ידי אדם אחר. ככל שאדם גדול יותר, משתדל הוא להראות שמעשיו נעשים על פי שיקול דעתו והבנתו שלו. לפעמים נדמה לאדם שכבודו ייפגע, אם אכן יקיים הוראה מגבוה לפרטיה ודקדוקיה, מבלי שיתקנה או יוסיף בה משהו מסגנונו האישי. לא רק בגדולים כך, אלא בכל אדם. בני אדם רבים עושים דברים דווקא במקום שלגביו הם נקראים שלא לעשות כן. ו"כל הגדול מחברו – יצרו גדול הימנו". על כן "שבחו של אהרן – שלא שינה". אהרן הכהן, סמל השלום והענווה, שמע מפי משה את כל ההוראות לגבי העלאת האור במנורה, ועשה בדיוק כפי שהורו לו". (לקראת שבת).

"קומה ה' ויפצו איביך וינסו משנאיך מפניך"
משה אינו מתפלל ש"יפוצו אויבנו וינוסו משנאינו", אלא מכנה את אויבי ישראל ושונאיו – "איביך" ו "משנאיך" – אויבי ה' ושונאי ה', "שכל השונא את ישראל, שונא את מי שאמר והיה העולם" (רש"י). למה נחשבים שונאי ישראל אויבי ה' ושונאיו? משום ששנאתם לישראל היא על היותו עמו הנבחר של הקב"ה, כנאמר (דברים יד, ב): "כי עם קדוש אתה לה' אלהיך, ובך בחר ה' להיות לו לעם סגלה מכל העמים". לכן פוגעים הם בעם ישראל, כדי לפגוע בה' על שבחר בישראל. אכן, יכולת פגיעתם של הגויים בישראל נובעת מרפיונם הרוחני; אילו היו ישראל מתנהגים כראוי, לא הייתה לשום שונא ואויב יכולת לפגוע בהם. לכן מודגשת בתפילתו של משה העובדה ששונאי ישראל הם שונאי ה', לומר לך: שנאתם של הגויים אינה קשורה לחולשה הרוחנית של שונאי ישראל, אלא זו שנאה לשמו – שנאה נגד הקב"ה. משה קורא לקב"ה ואומר: "קומה ה'". אותם גויים שונאי ישראל אינם מתעניינים כלל אם עבודתם הרוחנית של היהודים שלמה היא או לא. הם יודעים רק שעמך הם, ולכן נלחמים בהם. אם חלילה יצליחו לפגוע בעם ישראל, יהיה זה חילול השם – שמך! לכן, "קומה ה'".

"וַיְהִי בִּנְסֹעַ הָאָרֹן וַיֹּאמֶר משֶׁה קוּמָה ה' וְיָפֻצוּ אֹיְבֶיךָ וְיָנֻסוּ מְשַׂנְאֶיךָ מִפָּנֶיךָ" ('במדבר' י לה)
 ומתי נסע הארון? "וּלְפִי הֵעָלוֹת הֶעָנָן מֵעַל הָאֹהֶל וְאַחֲרֵי כֵן יִסְעוּ בְּנֵי יִשְׂרָאֵל... עַל פִּי ה' יִסְעוּ בְּנֵי יִשְׂרָאֵל וְעַל פִּי ה' יַחֲנוּ" ('במדבר' ט יז- יח). וא"כ מה תועלת היתה באמירתו של משה רבנו בקריאתו: "קוּמָה ה'"? הרי לא בו הדבר תלוי. משל למה הדבר דומה; לאדם העומד בצומת וכשהאור ברמזור הופך אדום מאותת הוא לכולם לעצור וכשהאור מתחלף לירוק מורה הוא לכולם לנסוע, מה ערך לתנועותיו?! אלא, אמר הגאון רבי שמשון רפאל הירש זצ"ל; משה רבנו לא הסתכל בענן כדי לקרוא קריאתו, אלא משה רבנו עבד ה' וגדול הדור, חש בכל מהותו את רצון ה' וכאשר עלה רצון מלפני הבורא למסע הענן ולתזוזת בני ישראל הרגיש משה רבנו שיש לבקש זאת שכעת יש לומר: "קוּמָה ה'". והוא ביקש והענן התעלה בו זמנית. זו פסגת התביעה: 'עשה רצונו כרצונך' ('אבות' ב ד). זהו שנאמר: "כִּי לֹא יַעֲשֶׂה ה' דָּבָר כִּי אִם גָּלָה סוֹדוֹ אֶל עֲבָדָיו הַנְּבִיאִים" ('עמוס' ג ז) והתפשטות משה בכל דור בגדול הדור החש מה רצון הבורא וממהר לעשותו ולבצעו ופעולתו שלובה בפעולת הבורא ברוך הוא וכל הנענה לקריאתו ומשתלב בה, כל הפועל לפי רצונו ומציית לבקשתו, יתברך ממקור הברכות כי זה הרצון העליון ושכינה מדברת מתוך גרונו, זהו ענין דעת תורה. (הרב שלום מאיר וולך שליט"א)
 
"וּבְיוֹם שִׂמְחַתְכֶם" ('במדבר' י י)
פירש רבנו האלשיך הקדוש זצ"ל; אם; "וַהֲרֵעֹתֶם בַּחֲצֹצְרֹת" ('שם') כלומר, תזמרו ותשמחו; "עַל עֹלֹתֵיכֶם וְעַל זִבְחֵי שַׁלְמֵיכֶם"  ('שם') כלומר; בשמחה של מצוה, אזי; "וְהָיוּ לָכֶם לְזִכָּרוֹן לִפְנֵי אֱלֹקֵיכֶם" ('שם') ומה התוצאה של זכרון לפני ה'? "ה' זְכָרָנוּ יְבָרֵךְ" ('תהלים' קטו יב) ברכה עד בלי די. אבל אם חס וחלילה מזמרים במשתאות הוללות, שירי פריצות, אזי נזכרים חלילה לפני המקטרגים, רחמנא ליצלן. הבה נרבה בשמחה של מצוה, להזכר בה' ולהזכר לפניו לטובה.

"וַיְהִי בִּנְסֹעַ הָאָרֹן וַיֹּאמֶר משֶׁה קוּמָה ה'" ('במדבר' י לה) "וַיְהִי הָעָם כְּמִתְאֹנֲנִים" ('במדבר' יא א)
התורה מעלימה ומסתירה את חטאם של המתאוננים. מה אמרו ומה חטאו שבערה בהם אש ה'? פירש רבנו האברבנאל זצ"ל; שהדברים קשורים לענין; "וַיְהִי בִּנְסֹעַ הָאָרֹן" (י לה). ומתאוננים פירושו; מבקשים תואנה וטענות שוא וביאור הדברים שמשה רבנו היה גוזר ואומר: "קוּמָה ה' וְיָפֻצוּ אֹיְבֶיךָ" ('שם') ומיד היה נעלה הענן מעל המשכן וכל בני ישראל יוצאים למסעם. משה רבנו אומר: "שׁוּבָה ה' רִבֲבוֹת אַלְפֵי יִשְׂרָאֵל" ('שם') הענן היה עומד ומתקפל מעל המשכן ובני ישראל חונים והיו פורקי העול אומרים: "הענן הלך מעצמו ועמד מעצמו וב'מקרה' משה רבנו אמר את דבריו באותה עת והיו דבריהם רעים בעיני ה' ובערה בהם אפו רח"ל. מאז ועד היום נוכחים אנשים בכח ברכתם וציווים של גדולי ישראל בבחינת; 'מי מושל בי? צדיק. שאני גוזר גזרה ומבטלה' ('מו"ק' טז) ותמיד ימצאו הנרגנים שיאמרו: "החולה הבריא ב'מקרה' ולא מכח עצתו של החכם. ידעו נא הכל כי דיבורים כאלו רעים בעיני ה'.

"וַיִּקְרָא אֶת שֵׁם הַמָּקוֹם הַהוּא קִבְרוֹת הַתַּאֲוָה" ('במדבר' יא לד)
לכאורה, היו צריכים לקרוא למקום בשם; 'קברות המתאוים' ולא: "קִבְרוֹת הַתַּאֲוָה"? אומר רבנו עזריה פיג'ו זצ"ל בספרו 'בינה לעיתים'; שכאשר בני ישראל ראו בעיניהם את סופם הנורא של אלו אשר התאוו תאוה, אחז בהם פחד נורא ומתוך יראת ה', יראת החטא ויראת העונש, בטלה מהם כל תאוה וא"כ לא רק את העם המתאוים קברו שם, אלא גם את התאוה עצמה.

"קֵל נָא רְפָא נָא לָהּ" ('במדבר' יב יג)
מרן החיד"א זצ"ל פירש בשם הקדמונים; ששתי הפעמים הן לשון בקשה ותחנונים. וכתב; 'שמעתי משם הקדמונים שמסרו למשה רבנו ע"ה זה הסוד בשמים, שכשיתפלל ויאמר שתי פעמים 'נא' בתפילתו, תתקבל התפילה. ומשום כך אמר: "קֵל נָא רְפָא נָא לָהּ" ... ובזה פירשו שכשאמר: "אֶעְבְּרָה נָּא וְאֶרְאֶה אֶת הָאָרֶץ הַטּוֹבָה" ('דברים' ג כה) אמר לו: "אַל תּוֹסֶף דַּבֵּר אֵלַי עוֹד בַּדָּבָר הַזֶּה" ('שם' כו). כלומר; שלא יזכיר 'נא' פעם נוספת.
פשקוילים.
נכנס פעם רב של עיירה מסוימת אל מרן הרב שך זצ"ל. תינה לפניו את מר לבו וסיפר לו על החירופים והגדופים שהוא סופג מתושבי העיירה ועל מודעות הגנאי שהושמץ בהן ואשר קראו לו לעזוב את העיירה וכל זה מחמת שעשה תקנות חדשות בעניני הכשרות של העיר. אמר לו הרב שך: "מדוע אתה מתפעל מהם? אתה לוחם מלחמת קודש ובמלחמה מקבלים גם חיצים... חייבים להיות גבורים. על כל המלחמות האלה עוד תזכה בשכר נצחי עצום ורב". לאחר הרהור קצר קם ממקומו, נטל את ידיו ואמר: "בוא עמי". הוא הובילו לארון הספרים שהיה בחדר השני, התכופף מעט ופתח את אחת המגירות. עשרות מודעות היו שם זו על גבי זו ואז אמר לו הרב ש"ך: "ראה, הנה מונחים כאן כל הפשקוילים שכתבו עלי. אוסף אני מודעות אלו אחת לאחת ושומרן כאן במגירה הזאת. שאל אותו רב העיירה: "לשם מה שומר אותן? וכי לא היה ראוי לקרען לגזרים. "שמע נא" השיב הרב ש"ך בחיוך: "יש רבנים שחברו ספרים ובקשו בצואתם שלאחר פטירתם יניחו בשעת ההלויה את ספריהם על מטתם, כי הספרים עליהם עמלו ודאי יכולים להגן עליהם. אני אינני מבקש שיניחו את ספרי על מטתי. אם הייתי מבקש משהו, הייתי מבקש שיניחו את כל הפשקוילים הללו על גבי מטתי. בטוח אני, שמודעות אלו, בהן ירו חצים עלי, בהן רדפוני וביישוני על עמדי בתקיפות במלחמת הקודש, הן תהינה לי למגן ולמחסה ותועלת לעולם הבא". ('אוצרות התורה')
 
"בְּכָל בֵּיתִי נֶאֱמָן הוּא" ('במדבר' יב יז)
בפתח ביתו של אהרן, אחד מנגידיה של קובנא, נצבו הגאון רבי יצחק אלחנן ספקטור זצ"ל, רבה של קובנא ורבי יעקב, אחד מפרנסי העיר. הבית היה מפואר והגינה מטופחת ומלבלבת, ניכר היה שהאיש עשיר מאד. "בודאי כאן נקבל תרומה הגונה" העיר רבי יעקב. השנים התדפקו על הדלת ועד מהרה פתח בעל הבית והכניס את האורחים  בכבוד גדול אל הטרקלין, גם בטרקלין היה ניכר עושר רב. הוא היה רחב ידים ומרוהט בפאר רב. השנים שקעו בכורסאות הקטיפה הרכות ורבי יצחק אלחנן פתח: "באנו להתרים עבור יהודי חשוב מתושבי עירנו שירד מנכסיו ואנו מבקשים לעזור לו לשקם את נכסיו". "מיהו הנצרך"? שאל אהרן. "יהודי חשוב" חזר הרב על מילותיו ולא הוסיף. העשיר הוציא מכיסו שטר של עשרים וחמשה רובלים ואמר: "רבי, אתן את הכסף, תאמרו לי מיהו הנזקק"? רבי יעקב תלה עינים מצפות ברב. ידע שהרב אסר לגלות את שם הנצרך, אבל עשרים וחמשה רובלים... אולי בכל זאת עדיף לומר את השם ולקבל את הכסף"? אך הרב לא שעה למבטו ואמר: "לא! את שמו של האיש לא נגלה". "רבי" אמר העשיר: "אתן חמשים רובלים". והרב בשלו: "לא ולא"! "אם כן, אתרום מאה רובלים" הציע אהרן. רבי יעקב לא התאפק עוד: "רבי, מאה רובלים יוכלו להציל את האיש, נבקש מאהרן שלא יגלה לאיש את שמו של הנזקק וכך נחסוך מעצמנו טרחה רבה". אבל הרב אמר נחרצות: "גם אם תתן לי את כל כספך לא אגלה את הסוד". ואז קם העשיר ממקומו ובקש מהרב כי יכנס עמו למשרדו לבדו, נעל את הדלת אחריהם ופרץ בבכי מר: "רבי, מצב עסקי גרוע ביותר, כל יום אני מפסיד כסף רב, רציתי לפנות אל הרב ולבקש את עזרתו, אך חששתי שמא יוודע הדבר לרבים, אך כעת אני יודע בבטחון שאיש לא ידע, אנא, הצל אותי ואת בני ביתי מחרפת רעב". עוד באותו יום החל רבי יצחק אלחנן בפעילות נמרצת להצלתו של אהרן, עד שלאחר שבועות אחדים כבר עמד על רגליו והמשיך לנהל את עסקיו ואיש לא ידע על הסיפור המופלא שהתרחש בביתו של אהרן.
 
להבקיע גול
אחד הבחורים שהיה משתתף קבוע בשיחותיו של רבי שלום שבדרון זצ"ל חדל מלהגיע לשעורים. ר' שלום בירר מהי סיבת העדרותו והבחור הודה וסיפר: "שבשעה בה מתקיימים השיעורים מתקיים גם משחק כדורגל גדול והיות שהוא מעונין מאוד להשתתף במשחק, אין הוא יכול להגיע לשיעור". ר' שלום שכאב לו מאד על ההפסד של אותו בחור, נפש ישראל, מצא הזדמנות לשוחח עמו; "ספר לי בבקשה, איך מתנהל משחק הכדור הזה שהוא כ"כ מענין אותך עד שמוכן הנך לותר על השיעור שלי"? בקש מהבחור, כשהוא מראה לו התענינות כנה. "הו, זה משחק מאוד מרתק" התלהב הבחור והחל לתאר בהתרגשות את כללי המשחק באזניו של המגיד הירושלמי: "ישנן שתי קבוצות של שחקנים וכל קבוצה צריכה לקלוע את הכדור לשער של הקבוצה היריבה, הקבוצות מעמידות שוער השומר על השער שלא יכנס הכדור בעדו וכך נלחמות הקבוצות זו בזו וכל קליעה לשער היריב זהו הנקרא 'גול'. הקבוצה שהצליחה לצבור את מספר ה'גולים' המירבי עד שעת סיום המשחק היא המנצחת". ר' שלום אשר הקשיב בהתענינות לתאוריו המפורטים של הבחור שלוה את דבריו בתנועות ידים נרגשות, קרבו אליו ואמר לו כממתיק סוד: "יש לי בשבילך עצה טובה איך לנצח במשחק". הבחור הטה אוזן קשבת מתוך הערכה לחכמתו של רבו. "בוא אל המגרש בשעה שאף אחד לא נמצא, אולי בלילה, אולי בשעת בקר מוקדמת ואז כשהשוער אינו נצב בפתח תקלע כמה 'גולים' שתחפוץ". ר' שלום סיים את דבריו בתרועות נצחון ואילו הבחור פער את פיו בתדהמה והביט ברבו במבט מופתע. "מה החכמה לבעוט את הכדור לשער כשהשוער איננו, זאת כל ילד יכול לעשות, אין בכך שום רבותא ושום טעם או סיפוק או הנאת נצחון". "אהה" המהם ר' שלום: "השמעו אוזניך מה שפיך דיבר? אין זו חכמה לקלוע 'גול' כשאין שוער, כי אז קל לעשות זאת ואין בכך שום סיפוק ונצחון. גם ללכת לשיעור תורה כשאין שום עיכוב ופיתוי זה לא חכמה. דוקא כשהיצר מפריע ועומד בפתח הלב לשמור שלא תקלע 'גול' אז צריך להתאמץ ולקלוע למטרה". לא היה צריך להכביר במילים. ר' שלום נפרד מהבחור בידידות והותיר אותו להתמודד בעצמו במערכה, כשהוא מכיר כבר את האויב ויודע את הכללים היטב.

דבר אל אהרן ואמרת אליו (ח' ב')
חכמינו מציינים במקומות שונים כל לשון ואמרת אל… מורה אל אמירה רכה. מצינו במדרשים שונים טעם מדוע נתחייבו הנשים בהדלקת נר שבת ומועד, שהרי אמם כיבתה נרו של עולם ועליהן לשוב ולהדליק נרו של עולם. עלול איפוא אהרן לחשוב בליבו: לא בכדי נצטווינו אני וצאצאי להדליק את מנורת המשכן אוי לי שחטאתי וכיביתי נרו של עולם (במעשה העגל) ומשום כך מוטל עלי לשוב ולהדליקו. לכן מדגישה התורה: דבר אל אהרן ואמרת אליו, כפל לשון המלמדנו כי דברים אלו חייבים להיאמר בלשון רכה. מצווה זו שזכה בה אהרן – באה לו בגלל מעשיו הטובים, בשל מידותיו האצילות, בשל רדיפת השלום שלו. אתה איש השלום, הדלק את הנר במנורת השלום אשר בבית השלום. (באר מים חיים)
באותו ענין: נר ה' נשמת אדם (משלי)
נשמת האדם היא השלהבת המהבהבת במנורה, לה נמשל גוף האדם. חייב האדם להשביע בצחצחות נפשו, להתרחק מן העבירות, שנמשלו לחושך ולהאיר את נפשו במצוות ובמעשים טובים. שבעה קנים למנורה. שלושה מצד ימין ושלושה מצד שמאל ואחד במרכזה, הקנים הארוכים נמצאים כמובן, בחלקה התחתון, והקצרים בחלקה העליון, הסמוך לקנה האמצעי. כך בנוי אף גופו של האדם, רגליו ארוכות מידיו והללו ארוכות מאזניו. הלב והמוח מהווים את הקנה המרכזי, המהווה את המרכז. אף מידתו של אדם בינוני מקבילה לגובהה של המנורה – שלש אמות. ולבסוף אחת ממצוות המנורה, שתהא: מקשה אחת, כל חלקיה, גדולים כקנים. ללמדנו כי על ישראל לחיות באחדות, איש אחד בלב אחד, ללא מחיצות בין גדולים וקטנים. (השל"ה הקדוש)

ואתנה את הלויים נתונים לאהרן (ח' י"ט)
ואתנה, נתונים. כפל לשון כאן. בא הכתוב ללמדנו כי אין מתנת הבורא כמתנת בשר ודם. דבר הניתן מאת הבורא, נחוץ וחיוני ואין כל אפשרות לוותר עליו. יכול אדם להודות לרעהו על כך שהתכוון להעניק לו מתנה כלשהי, אך אינו יכול לסרב למתנתו של הקב"ה. אין הכהנים יכולים לוותר על מתת זו, על שירותם של הלויים.שהרי נאסר עליהם לעשות בעצמם עבודות אלו. (אור החיים)

ויהי אנשים אשר היו טמאים לנפש אדם (ט' ו')
היה ראוי שיאמר ויהיו אנשים ולא ויהי. אלא, שאנשים אלו היו מישראל ואלצפן בני עוזיאל דוד אהרן, שהיו טמאים על נדב ואביהוא שנשרפו ביום ששמיני למילואים, והם אחים ולפי אחוותם וייחודם ועמלתם היו כאיש אחד. לזה אמר ויהי. (צרור המור)

עשה לך שתי חצוצורת (י' ב')
אתה עושה ומשתמש בהם ולא אחר. (רש"י)
וקשה. הרי כתיב אחריו והיו לכם לחוקת עולם לדורותיכם. וגם כתיב וביום שמחתכם ותקעתם בחצוצרות. משמע כי היא מצווה לדורות, והיא מנויה בכלל רמ"ח מצוות עשה, שיתקעו בחצוצרות על הקורבנות בבית המקדש. ויש לומר, שאותם כשל משה לא ישתמש בהם אדם אחר מפני הכבוד. אבל הם יעשו אחרים ואף על גם שחצוצרות אלו הם לשעה ולא לדורות, וחצוצרות של קורבנות היא מצווה לדורות, סמכם זה לזה מפני שהם עניין אחד. (אמרי נועם)

ויאמר משה לחבב בן רעואל… לכה אתנו והיטבנו לך (י' כ"ט)
לא בכדי הוזכר כאן שמו של אביו, רעואל. יתרו לא מאס חלילה, בעם ה'. הסיבה היחידה לסירובו להישאר במדבר היה רצונו לשוב אל אביו לסעדו ולתמכו. חכמינו מדגישים לא אחת את חשיבותה של מצוות כיבוד אב שבגינה ניטלטלו לעיתים אבותינו מארץ לארץ והשתדלו תמיד שלא להרחיק נדוד, כדי שיכולו לקיים מצוו זו תדיר. (רבי יהונתן אייבשיץ)

כי על כן ידעת חנותינו במדבר והיית לנו לעיניים (י' ל"א)
לפתוח פתח לגרים. (מדרש).
מולדתו של יתרו מדין, לא רחוקה הייתה מהמדבר ויתרו הכיר איפוא את דרכיו ושביליו. אמר משה ליתרו: אם אכן תיטוש אותנו בשעה זו, מה יאמרו אומות העולם? כל עוד היה משה זקוק לחותנו בכדי להכיר את דרכי המדבר (והיית לנו לעיניים) הסכים להשאיר אותו במחנה ישראל. ברם, משלא היה זקוק לו עוד – השליכו ככלי אין חפץ בו. וברור כי דברים אלו עלולים לרחק את אלו שחפצו להתדבק בעם ה'. הללו יחששו שמא יידחו על ידינו. אנא – ביקש משה – הישאר עימנו אף אם לא נוכל להעניק לך נחלה עמנו, ובכך תשמש דוגמא לאחרים המבקשים להסתפח לנחלתינו. (רבי יהונתן אייבשיץ)

מי יאכילנו בשר… זכרנו את הדגה (י"א ה')
מה עניין בשר לדגה? אם זוכרים הם בגעגועים את הדגה, משום מה נתאוו עתה לבשר דווקא? אלא, חכמינו דורשים שבמן היו כלולים כל הטעמים שבעולם. במה דברים אמורים? בטעמיהם של מאכלים המותרים. ברור כי במאכל אלקי זה לא נכללו טעמיהם של מאכלים אסורים. הסועד ליבו במן חש בין השאר בטעמו של בשר, בשר בהמה כשרה שנשחטה כהלכתה ואשר נמלח והודח כדין. זו הייתה איפוא טענתם של בני ישראל: כאשר טועמים אנו מן המן – מיד עולה בזכרוננו טעמם של הדגים אותם אכלנו במצרים. שכן טעמו של המן זהה לטעם הדגים, ברם, לעולם אין חשים אנו במן טעמו של בשר, שכן הבשר שעלה על שולחננו במצרים – טעמו היה שונה לחלוטין מטעם הבשר שבמן. וזאת משום שבמצרים, לפני קבלת התורה, אכלו ישראל בשר נבלות וטריפות או בשר שלא נמלח כדין. (קדושת לוי)

ותדבר מרים ואהרן במשה… כי אשה כֻּשית לקח (י"ב א')
רוב מפרשי התורה מסבירים כי דיברה תורה בלשון סגי נהור, ויפת תואר מכונה כאן בשם כושית. אולם כותב האבן עזרא: פירוש זה דחוק, ומוטב לפרש באופן שונה כושית זו, אלא צפורה שמוצאה ממדיין, ארץ בה דרו האנשים באהלים. שכן מצינו ירגזון יריעות ארץ מדין. בתנאים אלו, כאשר חשופים האנשים במשך רוב שעות הים לשמש הלוהטת – משחים עורם כבני כוש.

אל נא רפא נא לה (י"ב י"ג)
הנה למשה רבנו מסרו סוד בשמים שכשיתפלל ויאמר שתי פעמים נא, תתקבל תפילתו. בגלל זה אמר כאן פעמיים נא ויעתר לו ה'. ובזה יש לפרש כאשר אמר משה אעברה נא ואראה, אמר לו הקב"ה רב לך, אל תוסף דבר אלי עוד בדבר הזה, דהיינו נא,אל תאמר פעם אחרת נא, והטעם כי שתי פעמים נא" בגימטריא: מיכאל (עם הכולל). (נחל קודמים)

פרשת חוקת  
 
"זֹאת חֻקַּת הַתּוֹרָה... וְיִקְחוּ אֵלֶיךָ פָרָה אֲדֻמָּה תְּמִימָה" ('במדבר' יט ב)
'שאל עובד כוכבים אחד את רבן יוחנן בן זכאי: "אילין עובדיא דאתון עבדין נראין כמין כשפים. אתם מביאים פרה ושורפין אותה וכותשין אותה ונוטלין את אפרה. ואחד מכם מטמא למת מזין עליו ב' וג' טיפין. ואתם אומרים לו: "טהרת"? אמר לו: "לא נכנסה בך רוח תזזית מימיך"? אמר לו: "לאו"! "ראית אדם שנכנסה בו רוח תזזית"? אמר לו: "הן". א"ל: "ומה אתם עושין לו"? אמר לו: "מביאין עיקרין ומעשנין תחתיו ומרביצים עליה מים והיא בורחת". א"ל: "ישמעו אזניך מה שאתה מוציא מפיך. כך הרוח הזו רוח טומאה. דכתיב: "וְגַם אֶת הַנְּבִיאִים וְאֶת רוּחַ הַטֻּמְאָה אַעֲבִיר מִן הָאָרֶץ" (זכריה יג) מזין עליו מי נדה והוא בורח". לאחר שיצא, אמרו לו תלמידיו: "רבינו, לזה דחית בקנה, לנו מה אתה אומר"? אמר להם: "חייכם, לא המת מטמא ולא המים מטהרין. אלא אמר הקב"ה: "חקה חקקתי, גזירה גזרתי, אי אתה רשאי לעבור על גזרתי"! דכתיב: "זֹאת חֻקַּת הַתּוֹרָה" ('במדבר' יט ב). ומפני מה כל הקרבנות זכרים וזו נקבה? א"ר איבו: "משל לבן שפחה שטינף פלטין של מלך. אמר המלך: "תבא אמו ותקנח את הצואה". כך אמר הקב"ה: "תבא פרה ותכפר על מעשה העגל"' ('במד"ר' יט ח)

"זאת חקת התורה" (י"ט, ב) 
אלמלא מצוות תוכחה היה כל צדיק יושב בשלווה בביתו, עוסק בעבודת-השם, והוא לא היה נענש בעוון הדור.
ובני הדור גם הם יכולים היו להצטדק וללמד זכות על עצמם, כי לא היה להם ממי ללמוד את הטוב ואיש לא הזהירם ולא הוכיחם על מעשיהם, כי אז היה עונשם קל בהרבה. עכשיו משנתנה מצוות "הוכח תוכיח את עמיתך", הוטלה אחריות כבדה על הצדיק ואין עוד שום תירוץ בפי הבריות.
זהו שמרמז כאן התרגום: "זאת חוקת התורה אשר צוה לאמור" - חוקה זו אשר ציווה ה לאמר לאחרים, להזהירם, להוכיחם וללמדם תורה ומצוות, היא היא "גזירת אוריתא" - הגזירה העיקרית של התורה. גזירה היא לדור שאינו שומע את התוכחה, ולצדיקים שלעולם אינם יוצאים כראוי ידי חובתם באמירת תוכחה.

"זאת חקת התורה" (י"ט, ב) 
לפי שהשטן ואומות-העולם מונין את ישראל, מה המצוה הזאת ומה טעם יש בה, לפיכך כתב בה חוקה. גזירה היא מלפני ואין לך רשות להרהר אחריה (רש"י). 
מדוע שואלות אומות-העולם שאלה זו דוקא על מצוה זו, והלא ישנן עוד כמה וכמה מצוות שאין להם טעם? ברם, להלן מביא רש"י בשם ר משה הדרשן טעם על פרה אדומה, שבאה כדי לכפר על חטא העגל. לפיכך שואלות אומות-העולם דוקא על טעמה של מצוה זו, כדי להזכיר את חטא העגל ולעורר קיטרוג על ישראל. משום-כך אמר כאן השם-יתברך בלשון "חוקה" - שלא לגלות להם את הטעם. 
בשעה שאדם מישראל בא לקיים מצוה, אומר לו היצר-הרע (הוא שטן הוא יצר-הרע): "מה המצוה הזאת?" וכי מה משמעות יש למצוה כי תקיימנה? הלא אין זו מצוה כלל ועיקר! ואילו לאחר שכבר קיים את המצוה, שוב אומר לו היצר-הרע: "מה טעם יש בה" - מה רב ועמוק הוא טעמה של מצוה זו אשר קיימת - כדי להביאו לכלל גאווה ויוהרה. 
כן יתן האדם-מישראל אל לבו תמיד ויזכור: "גזירה היא מלפני" - לפני המצוה יאמר לנפשו: גזירה היא! מצוה היא מהשם-יתברך וחייב אני לקיימנה - "ואין לך רשות להרהר אחריה" - אחרי המצוה עליו להסיח דעתו ממנה ולא יהרהר בה, כאילו לא עשה מאומה.

"ויקחו אליך" (י"ט, ב) 
לעולם היא נקראת על שמך, פרה שעשה משה במדבר (רש"י). 
כתב האר"י הקדוש ז"ל, כי אדם שאינו יודע לכוון את כל כוונות התפילה, יכוון בדעתו שהוא מכוון את כל הכוונות אשר כיוונו אנשי-כנסת-הגדולה. 
והרי אמרו חכמינו, שאמר השם-יתברך למשה: "לך אני מגלה טעמי פרה ולאחרים חוקה" - יוצא איפוא שרק משה רבנו ידע את טעמי פרה אדומה, וכאשר באו בני ישראל אחר-כך לעשות פרה-אדומה לא יכלו אלא לומר כי הם מכוונים את הכוונות אשר כיוון משה רבנו. 
היינו: "לעולם היא נקראת על שמך" - לעולם יהא הכרח להסתמך עליך ולכוון את הכוונות אשר כיוונת אתה בעשותך את הפרה הראשונה במדבר.

"ויקחו אליך" (י"ט, ב) 
אליך - אמר לו הקדוש-ברוך-הוא למשה, לך אני מגלה טעמי פרה ולאחרים חוקה (מדרש). 
העבירות והחטאים שבידי אדם הם הם הגורמים לכך שלא יוכל להשיג כראוי את התורה והמצוות, והם הם המחיצות המאפילות על העינים שלא לראות את האור האלוקי, הטומאה היא המהווה את המסך המבדיל, השולל מן האדם את הכושר להשיג עניני-רוח נעלים ונשגבים. "ואת רוח הטומאה אעביר מן הארץ - אשפוך רוחי על כל בשר".

"פרה אדומה" (י"ט, ב) 
כשעלה משה למרום שמע שהקדוש-ברוך-הוא אומר, אליעזר בני אומר פרה בת שנים, אמר יהי רצון שיצא זה מחלצי (מדרש).
למה נתפעל משה כל-כך מן ההלכה של "פרה בת שתים"?
ברם, באמת הלא מצינו טעם על פרה אדומה, שבאה לכפר על חטא העגל, כפי שאומר רש"י להלן: "תבוא האם ותקנה צואת בנה". הרי אם ננקוט בסברה שמצינו במדרש, כי בני-ישראל לא חטאו בעגל-הזהב, כי אם רק אנשי הערב-רב, לא יהא יסוד לטעם זה.
זאת ועוד, לפי הטעם הנזכר מן ההכרח הוא שתהא הפרה בגיל הראוי להולדה, כדי שיתאים לה הביטוי: " תבוא האם ותקנח צואת בנה", והלא כלל הוא בידינו שאין פרה מולידה אלא אחרי מלאת לה שלוש שנים (תוספות בכורות י"ט).
לפיכך, מששמע משה את ההלכה של "פרה בת שתים", היינו בגיל שבו אינה מסוגלת להוליד, ולא יתכן איפוא שהפרה באה לכפר על חטא העגל, ואם-כן יש להגיע למסקנה שבני-ישראל לא חטאו בעגל, כי אם רק אנשי הערב-רב - וזהו שעורר כל-כך את התפעלותו של משה, לפי שזכות היא זו לישראל, וביקש: "יהי רצון שיצא זה מחלצי".

"אדמה תמימה" (י"ט, ב) 
שתהא תמימה באדמימות. הא אם יש בה שתי שערות שחורות פסולה (רש"י).
תמימות זו נפסלת רק בשתי שערות, ואילו התמימות של "תמים תהיה עם ה אלהיך" נפסלת אפילו בחוט-שערה אחד.

"אדמה תמימה" (י"ט, ב) 
חכמינו מספרים על נכרי בשם דמא בן נתינא, שהפסיד פעם ממון רב בשביל מצוות כבוד אב, ולשנה האחרת נתן לו השם-יתברך שכרו, שנולדה לו פרה אדומה בעדרו ושילמו לו ישראל בעדה כאותו סכום כסף שהפסיד בשעתו (עיין קידושין ל"א). 
ויש להבין, מה טעם קיבל את שכרו דוקא על-ידי פרה אדומה? 
ברם - אומר החדושי-הרי"ם ז"ל - התנהגותו של הנכרי, שהפסיד ממון כה רב בשביל כיבוד אב, עוררה בשמים קטרוג גדול נגד ישראל; הוכיח איפוא השם-יתברך, כי בעוד שנכרי מסוגל לפזר ממון רב על מצוה אשר השכל מחייב אותה, הרי ישראל גדולים ממנו בהרבה, שהם מסוגלים לפזר את הסכומים הגדולים ביותר אפילו על מצוה כפרה אדומה, שאינה אל חוקה ואינה כלל הגיונית.

"אשר אין בה מום אשר לע עלה עליה על" (י"ט, ב) 
מי שרואה את עצמו כאילו כבר הגיע לתכלית השלמו וכבר אין בו שום פגם ומגרעת, הרי זה סימן מובהק שעדיין אין עליו בכלל עול-מלכות-שמים. אלמלי היה עליו מקצת של עול-מלכות-שמים, היה מבין יפה כי עדיין איננו אלא מומים בלבד.


"ושחט אתה לפניו" (י"ט, ג) 
ויבדיקנה בתמני סרי טריפן (תרגום יונתן בן עוזיאל).
תרגום-יונתן זה פלא עצום הוא בעיני העולם, שהרי מצינו גמרא מפורשת (חולין י"א) כי אי-אפשר היה לבדוק את הפרה האדומה, מאחר שנשרפה כשהיא שלימה, ומכאן למדו חכמינו שהולכים אחר רוב בהמות שאינן טריפה ואין צורך כלל בבדיקה; ואיך איפוא אומר תרגום-יונתן כהיפוכה של גמרא מפורשת?
ברם, באמת מכוונים דברי התרגום לפרה-האדומה שנעשתה במדבר, שאז אפשר היה לבדוק בדיקת-טריפה על-ידי עמוד-הענן, שהיה משקף כל דבר ומאיר את המקומות האפלים ביותר (בדומה לקרני-רנטגן של ימינו), עד שאפשר היה לראות מבחוץ מה שבתוך חבית או קנקן (תוספות שבת, ד"ה וכי לאורה, בשם ברייתא דמלאכת המשכן), ובדרך זו אפשר היה לבדוק את מעי הפרה אפילו בעודנה שלימה. אבל בזמן שכבר לא היה עמוד-הענן, אכן אי-אפשר היה לבדוק את הפרות האדומות והכרח היה לסמוך על הרוב, כדברי הגמרא.

"ואזוב ושני תולעת" (י"ט, ו) 
מספרים על פילוסוף אחר שאמר, שלפיכך יכולים בני-אדם לשלוט על הבהמות, שכן אם יש לנו הזכות לאכול את בשרן הרי ודאי שזכאים אנו לשלוט עליהן בחייהן. אמר לו חכם אחר: אם-כן הרי צריכות התולעים לשלוט על האדם, שכן אחרי מותו הן אוכלות את בשרו.
לפיכך אומר הכתוב, שיקח הטמא איזוב המרמז על שפלות - "ישפיל עצמו כאיזוב" - כי עליו לזכור ש"ושני תולעת" - שהוא השני לתולעת, כלומר שהתולעת קודמת לו, כיון שהיא אוכלת אותו, ובמה איפוא יוכל להתגאות.

"וכבס בגדיו" (י"ט, ז) 
אף-על-פי שהפרה היתה מטהרת את הטמאים, בכל-זאת היתה מטמאה את הטהורים אשר התעסקו בה. 
משום שהפרה האדומה הרי באה לכפר על חטא העגל, ולפי מה שאמרו חכמינו כי באמת לא היו ראויים בני הדור ההוא לחטוא, ולא חטאו אלא כדי להורות דרך של תשובה לדורות הבאים (עבודה זרה ד), ונמצא שהדור עצמו נענש ועל-ידו יצאה תקנה לדורות אחרים. לכן גם בפרה אדומה, שמכפרת על חטא העגל, כך הדבר - שיש בה תקנה לאחרים הטעונים טהרה, וטומאה לאלה המתעסקים בה.

"הוא יתחטא בו ביום השלישי וביום השביעי יטהר" (י"ט, י"ב) 
מה טעם מטהרת הפרה האדומה מטומאת-מת?
שהרי אמרו חכמינו, כי אלמלא חטאו ישראל בעגל היה מלאך-המות בטל לחלוטין ממתן-תורה ואילך ("אל תקרי חרות אלא חרות ממלאך המות"), וממילא לא היתה אז טומאת-מת בכלל - על-כן הפרה האדומה, שבאה לכפר על חטא העגל, גם היא מטהרת מטומאת-מת אשר נתחדשה שוב בעטיו של עגל.
כידוע באה מיתה לעולם, וממילא גם טומאה של מיתה, בעטיו של חטא אדם הראשון וחוה, שאכלו מעץ-הדעת. וחטא עץ-הדעת הרי נגרם על-ידי הנחש, שפיתה אותם: "והייתם כאלהים יודעי טוב ורע" - היינו, ששידל אותם להאלהת השכל העצמי של האדם, לבל יבטל את שכלו מפני מצוות השם-יתברך. הרי איפוא ביטול שכלו של אדם מפני זיעת התורה מהווה כפרה על אותו חטא ומטהר מן הטומאה שנגרמה על-ידי המיתה.
לפיכך, פרה אדומה זו, שהיא חוקה חסרת טעם הדורשת מן האדם שיבטל לחלוטין את שכלו מפני רצון השם, הינה כפרה על חטא עץ-הדעת וממילא היא מטהרת מטומאת-מת.

"ולקחו לטמא מעפר שרפת החטאת ונתן עליו מים חיים" (י"ט, י"ז) 
האדם נקרא בשם "אדם" משום שהוא נברא עפר מן ה"אדמה". נוסף על כך יש בזה גם רמז ל"אדמה לעליון", שאף כי צריך אדם להיות שפל כעפר בעיני עצמו, הרי מאידך עליו לשאוף להידמות במעשיו ובמדותיו לעליון, כפי שאמרו חכמינו: "הדבק במדותיו, מה הוא רחום אף אתה רחום". עליו לזכור שיש בו נשמה שהיא חלק אלוה ממעל, ולומר תמיד לעצמו: "בשבילי נברא העולם". 
לפיכך היה צורך לקחת בשביל טיהור הטמא "מעפר שרפת החטאת" ולתת עליו "מים חיים". לכשעצמו צריך אדם להיות שפל כעפר, אולם יחד עם זה עליו לדעת כי יש בו נשמת רוח חיים.

"ולקחו לטמא מעפר שרפת החטאת ונתן עליו מים חיים" (י"ט, י"ז) 
"ולקחו" לטמא - בלשון רבים, משום "הבא לטהר מסייעין אותו - הכל מסייעין אותו לבוא לידי הטהרה. אבל "ונתן" עליו מים חיים - בלשון יחיד, כי להשפיע עליו מים חיים מן הדעת העליונה יכול רק "יחידו של עולם", ככתוב: "וזרקתי עליכם מים טהורים וטהרתם".

"ולקח אזוב" (י"ט, י"ח) 
שתי המילים הללו מנוגדות בטעמי "קדמא ואזלא", שכן "אזוב" מרמז על שפלות - "ישפיל עצמו כאזוב" - ולידי שפלות יכול אדם להגיע לכשיזכור את "קדמא", היינו: מה שהיה מקודם - "מאין באת - מטיפה סרוחה", ואת ה"אזלא" - היינו: "ולאן אתה הולך - למקום עפר רימה ותולעה". 

"ואיש אשר יטמא ולא יתחטא ונכרתה הנפש ההיא" (י"ט, כ) 
באמת אין כרת אלא כשהטמא נכנס למקדם או כשהוא אוכל קדשים, ולפלא הדבר למה אין זה מוזכר בפסוק, והלא זהו עיקר העבירה?
ברם, לפי דברי חכמינו נשרפה הפרה האדומה הראשונה באחד בניסן, למען יוכלו בני ישראל טהר עצמם ולהקריב את קרבן-הפסח בטהרה. ובכן, הטמא שלא רצה אז להיטהר לא היה יכול ממילא לעשות את הפסח וממה-נפשך יתחייב עונש כרת: אם יעשה את הפסח הרי יתחייב כרת על-שום שנכנס למקדש בטומאה, ואם לא יעשה את הפסח גם-כן יתחייב כרת על שום שביטל במזיד מצוות הפסח.

"ותמת שם מרים ותקבר שם" (כ, א) 
מלמד שכלו מתי מדבר (מדרש).
מה פשוטם של דברים אלה?
ברם, הרי אמרו חכמינו שבימי היות בני-ישראל במדבר היו חופרים להם קברים בכל תשעה-באב ולנים בתוכם, ולמחר היו מהם נשארים מתים ומהם קמים וחוזרים לבתיהם. כך היו נוהגים עד אשר מתו כל אנשי דור המרגלים, אשר נגזר עליהם למות במדבר. יוצא איפוא שבמדבר היתה תמיד הקבורה קודמת למיתה. וכיון שנאמר כאן תחילה "ותמת" ואחר-כך "ותקבר" - הרי מכאן ראיה שכבר כלו מתי מדבר ולא היו עוד מקדימים קבורה למיתה.
"לא מקום זרע ותאנה וגפן ורמון ומים אין לשתות" (כ, ה) 
בעת שאין אפילו מעט מים לשתות כלום יש מקום להתאונן על מחסור בפירות משובחים ויקרים?
ברם, אחרי המלה "לא" יש בתורה פסיק, שכן כך הוא פשוטם של דברים: "לא!" - שוב אין בפינו כל טענו על "תאנה גפן ורמון" שחסרים לנו, כי אפילו "ומים אין לנו לשתות" - ולנוכח מחסור במים מי יתן דעתו על פירות? 

"קח את המטה...ודברתם אל הסלע" (כ, ח) 
אמר לו הקדוש-ברוך-הוא בני מתים בצמא ואתם יושבים ומתאבלים על הזקנה (מרים) - (ילקוט).
בילקוט נאמר: "ודברתם אל הסלע - שנה עליו פרק אחד", ובזכות לימוד התורה יתן מים, כי אז יווכחו בני-ישראל לראות כי כל שפע של טובה וברכה אינו אלא על-ידי התורה.
אבל משה רבנו הלא היה שרוי אז באבלות אחרי מרים אחותו ובימי-אבלות אסור ללמוד תורה, לפיכך נמנע מלדבר אל הסלע. אמר לו הקדוש-ברוך-הוא: "בני מתים בצמא ואתה יושב ומתאבל?" הלא צורך-הרבים הוא ויש בזהמשום סכנת-נפשות, מותר לך איפוא ללמוד תורה אפילו בימי-אבלות.
מכאן משמע שאף-על-פי שבאכילה צריך אדם להאכיל תחילה את הבהמה ואחר-כך יאכל בעצמו, כפי שאמרו חכמינו: "ונתתי עשב בשדך לבהמתך" ואחר-כך "ואכלת ושבעת" - הרי בשתיה אין הדבר כך, אלא תחילה "והשקית את העדה" ואחר-כך "ואת בעירם".

"שמעו נא המרים" (כ, י) 
לשון יוני שוטים, מורים את מוריהם (רש"י).
מה ראה רש"י לכלול שני פירושים אל המלה "מורים" - גם שוטים וגם מורים את מוריהם?
לפי שנאמר: "ראית איש חכם בעיניו תקוה לכסיל ממנו" (משלי כ"ו, י"ב) ומי שמבקש להורות לרבו הרי חכם הוא בעיניו מכל האדם, וממילא גרוע הוא מכסיל, נמצא איפוא ששני הפירושים אינם אלא אחד - אין לך שוטים יותר גדולים מן המורים את מוריהם.

"ויך את הסלע במטהו פעמים ויצאו מים רבים" (כ, י"א) 
האותיות האמצעיות שבאותיות "סלע", היינו: סמך, למד, עין, הן "מים", לפיכך אמר הכתוב: "ונתן מימיו" - שיתן את מימיו שלו הנמצאים בתוכו.
על-כן הכה משה את הסלע פעמים, כדי להכות את האותיות הראשונות - סלע - ואת האחרונות - ךדן - של "סמך, למד, עין" - כי אז תישארנה ממילא האותיות האמצעיות "מים" - "ויצאו מים".

"יען לא האמנתם כי להקדישני" (כ,י"ב) 
ענין חטא מי-מריבה שנוי בחילוקי-דעות בין הרמב"ם והרשב"ן. הרמב"ם אומר, שעיקר החטא היה בזה שכעס משה על בני-ישראל והעליבם בדברים: "שמעו נא המורים", אילו הרמב"ן אומר שעיקר החטא היה בזה שהיכה את הסלע ולא דיבר אליו.
לאמיתו של דבר אין שני הטעמים הללו אלא אחד. שכן שני מיני צדיקים הם - יש צדיק שאינו פוסק מלהוכיח את ישראל עד שהם חוזרים בתשובה, ומאידך יש צדיק שנוהג להיפך - הוא מעלה ומרומם את ישראל כל-כך עד שבושים הם לחטוא. וההבדל בין שני הצדיקים הללו הוא בזה: זה שמביא את ישראל לידי תשובה מרצונם הטוב, הרי גם טבע הבריאה נכנע אליו ועושה ברצון את כל אשר יצווה לטובת ישראל, שהרי לא נברא העולם אלא בשביל ישראל. אבל זה שכופה את התשובה על ישראל על-ידי דברי-תוכחה קשים וחריפים, נאלץ לכפות גם על הבריאה כי תעשה את רצונו לטובת ישראל, אבל לא מרצונה הטוב תעשה זאת.
יוצא איפוא, כי הואיל ובא משה לכלל כעס והוכיח את בני-ישראל בדיבורים קשים: "שמעו נא המורים" - לא רצה גם הסלע לציית לדיבורו בלבד, אלא נאלץ מה להכותו ולהוציא ממנו את המים בכפיה.
אמרו חכמינו, כי המן ניתן לישראל על-ידי השם-יתברך בכבודו ובעצמו - "הנני ממטיר לכם לחם מן השמים" - לפי שאברהם אבינו גם הוא הגיש בעצמו לחם למלאכים - "ואקחה פת לחם" - אבל מים שנתן להם אברהם על-ידי שליח - "יוקח נא מעט מים" - נתן השם-יתברך גם הוא לבניו על-ידי שליח, לפיכך הכה משה רבנו את הסלע, שהרי השכינה היתה מדברת מתוך גרונו, ואילו היה מדבר אל הסלע היה זה כאילו השם-יתברך עצמו מדבר אל הסלע, ואם-כן לא היה זה "על-ידי שליח" - על-כן הכה את הסלע כדי שתהיה זו שליחות של משה.
ברם, כל זה היה טבו ויפה אילולא בא משה לכלל כעס, אבל עכשיו משבא לכלל כעס ואמר: "שמעו נא המורים", הרי כבר יכול היה לדבר אל הסלע, שכן "כל הכועס שכינה מסתלקת ממנו" וממילא בשעת כעסו לא היתה השכינה מדברת מתוך גרונו ואפילו דיבורו היה איפוא בגדר שליחות.
זהו פירושו של הפסוק: "ויקציפו על מי מריבה וירע למשה בעבורם כי המרו את רוחו ויבטא בשפתיו" (תהילים ק"ו-ל"ג, ל"ד) - לפיכך נענש משה משום "המרו את רוחו", שהביאו לכלל כעס, וצריך היה להיות איפוא רק "ויבטא בשפתיו" - כי אפילו בדברו אז אל הסלע היה זה על-ידי שליח, ומכיון שהכה את סלע נענש - "וירע למשה בעבורם".

"לא תעבר בי פן בחרב אצא לקראתך" (כ, י"ח) 
למה נאמר "פן", והלא מן הדין היה הכתוב צריך לומר: "כי בחרב אצא לקראתך"? ברם, כך אמר מלך אדום: 
אמנם נכון הדבר שלעת עתה לא אפסיד מאומה אם אתן לכם לעבור את ארצי, אולם "פן בחרב אצא לקראתך" - אולי יארע אי פעם ואצטרך לצאת נגדכם בחרב למלחמה, לכן איני רוצה שתעברו כעת את ארצי ותראו אגב-כך את כל מוציאה ומבואיה ותלמדו להכיר את מערכת ביצוריה.

"לא תעבר בי פן בחרב אצא לקראתך" (כ, י"ח) 
אתם מתגאים בקול שהורישכם אביכם ואני אצא עליכם במה שהורישני אבי (רש"י). 
גדולה תפילתו של אדם-מישראל, אבל רק כשאין האדם בא לידי גאות מן התפילה. אם ישנה חלילה איזו פניה של גאווה בשעת תפילה, אין זו תפילה כלל. אם "אתם מתגאים בקול" - אם על-ידי התפילה אתם באים לידי גאות, הרי "ואני אצא" - אזי מתגבר עשו ויוצא נגדנו...ואילו כאשר התפילה כשרה וטהורה, אין כח לעשו להרע לישראל - "הקול של יעקב - אין הידים ידי עשו".

"ויאמר ה...על גבול ארץ אדם...יאסף אהרן" (כ-כ"ג, כ"ד)
מגיד שמפני שנתחברו כאן להתקרב לעשו הרשע נפרצו מעשיהם וחסרו הצדיק הזה (רש"י).
הלא הפסוק מפרש טעמו של דבר: "על אשר מריתם את פי למי מריבה" - ולמה איפוא מוסיף רש"י טעם שני: 
שנתחברו לעשו הרשע".? ברם, הרבי ר בונם מפשיסחה היה אומר: "משפטי ה אמת צדקו יחדיו" - מלך בשר-ודם שמעניש אדם חוטא, אינו צודק בדינו אלא כלפי הנדון החוטא בלבד, אבל לא כלפי קרוביו וידידיו של הנדון, אשר פסק-הדין גורם להם צער-חינם בלתי-צודק, שכן במה אשמו הם! ואילו השם-יתברך בהענישו אדם חוטא, הרי גם צערם של הקרובים אינו לחינם, כי אם מגיע להם בעד חטאים אשר חטאו. הוא הדין גם כאן לגבי אהרן הכהן, מפרשת לנו התורה את הטעם: "על אשר מריתם את פי", ואילו רש"י בא לפרש הטעם על צערם של ישראל שנצטערו על חסרונו של צדיק זה שהיה כה חביב עליהם, משום "שנתחברו כאן להתקרב לעשו הרשע".


פרשת בלק  
 
"וירא בלק בן צפור" (כ"ב, ב) 
למה ניתן לסדרה זו השם "בלק" שהוא שמו של שונא-ישראל מובהק?
ברם, באמת כל הגויים שונאים לישראל – "בידוע שעשיו שונא ליעקב" – אלא שהם מסתירים את שנאתם ומחפים עליה במילים ומליצות נאות, כך שאין יודעים להיזהר מפניהם. 
ואילו בלק היה גוי "הגון" – שגילה את שנאתו לישראל לעיני הכל, וגוי "הגון" שכמותו זכאי שתיקרא סדרה בתורה על שמו.

"עתה ילחכו הקהל את כל סביבותינו כלחך השור את ירק השדה" (כ"ב, ד) 
בעצם קשה, למה כה נתייראה מואב מפני בני-ישראל, והלא הם נצטוו: "אל תצר את מואב"?
ברם, באמת אמרו חכמינו: "עמון ומואב טהרו בסיחון" – שלאחר שכבש סיחון את עמון ומואב הותרו ישראל לכבשם, ומזה נתייראו – פן יכבשו אומות אחרות את ארצם ואז יוכלו ישראל לכבשה מידיהן.
הוא הדין גם במאכלים. כל המאכלים מתעלים ובאים לידי תיקונם על-ידי אכילתו של האדם. עשב השדה, שאינו יפה לאכילת אדם, מתעלה באמצעות הבהמה שאוכלת את העשב ואחר-כך אוכל האדם את בשרה, וכך מגיע העשב לידי תיקונו.
לפיכך אמרו: "עתה ילחכו הקהל את כל סביבותינו" - אם לא במישרין הרי בעקיפין, באמצעות אומות אחרות אשר סביבותינו - "כלחוך השור את ירק השדה" - כשם שעל-ידי לחיכת השור את ירק השדה בא הירק לידי תיקונו.

"וישלח מלאכים אל בלעם בן בעור" (כ"ב, ה) 
ואם תאמר מפני מה השרה הקדוש-ברוך-הוא שכינתו על גוי רשע? 
כדי שלא יהיה פתחון-פה לאומות לומר אילו היו לנו נביאים חזרו בתשובה. העמיד להם נביאים והם פרצו גדרו של עולם (רש"י).
אך הלא הקושיה נשארת במקומה, שכן עדיין יהיה להם פתחון-פה לטעון: למה העמיד לישראל נביא כמשה, ואילו לנו העמיד נביא פורץ גדר כבלעם הרשע?
אומות-העולם לא האמינו במשה רבנו, רק משום שלא האמינו בקיומם של כוחות אלוקיים על-טבעיים, ולדעתם לא היו כל האותות והמופתים אל אירועים אקראיים וטבעיים. 
על-כן נתן להם השם-יתברך נביא משלהם, אשר עסק גם הוא בנביאות ובכוחות על-טבעיים, ואף-על-פי-כן האמינו בו – הרי מעתה לא היה להם עוד שום פתחון-פה, שכן אם כבר מאמינים היו בקסמיו של בלעם הרשע הרי מוטב היה אילו האמינו בכוחות האלוקיים של הנביא האמיתי משה רבנו. 
אנשי-השם הגדולים של כל עם אינם בגדר פרט בפני עצמו, אלא מתהווים מכוחותיו הרוחניים של העם, שהם מתרכזים ומתגלמים באדם אחד, עד שהוא נעשה למנהיגו ונביאו של העם. מכוחותיו הרוחניים של עם-ישראל נתהווה משה רבנו,
ואילו מכוחותיהן הרוחניים של האומות נתהווה בלעם הרשע. הרי ממילא נסתמו כל טענותיהן של האומות. אמנם ניתן להם נביא, אך הוא הפך להיות בלעם הרשע, משום שלא היו מסוגלים הוציא מקרבם נביא טוב ממנו.

"הנה עם יצא ממצרים הנה כסה את עין הארץ" (כ"ד, ה) 
אמר לו: אם כן אברכם: אמר לו: אינם צריכים לברכתך כי ברוך הוא. משל אומרים לצרעה: לא מדובשך ולא מעוקצך (רש"י).
בשני אופנים מתנכלות האומות להביא חלילה כליה על עם-ישראל. חלק מהן זומם לעשות זאת על-ידי גזירות קשות ועינויים קשים, וחלק מהן – על ידי התקרבות יתירה ומשיכתם לטמיעה ולשמד. 
בלעם הרשע ניסה בתחילה את דרך הקללה, וכשנוכח לראות כי איננו מצליח בזאת, לפי "שבכל דור ודור עומדים עלינו לכלותנו והקדוש-ברוך-הוא מצילנו מידם" – ביקש איפוא לנסות את הדרך האחרת, של הברכה וההתקרבות, כדי להביאם לידי טמיעה. 
לפיכך אומר לו הקדוש-ברוך-הוא: מוחלני לך טובותיך וברכותיך – "לא מדובשך ולא מעוקצך" – לא מנשיכתך ולא מנשיקתך".

"לא אוכל לעבר את פי ה אלהי לעשות קטנה או גדולה" (כ"ב, י"ח) 
אם לא יוכל לעשות קטנה, הרי קל-וחומר שלא יוכל לעשות גדולה, ולמה לו להוסיף: "או גדולה"?
ברם, על הנאמר בפסוק להלן: "וישם ה דבר בפי בלעם" (כ"ג, ה) – אמרו חכמינו: "חד רסן וחד אמר חכה". 
ומשמעותם של דברים כך היא: כאשר בא בלעם הרשע לקלל את ישראל ביקש לעורר עליהם דינים וקטרוגים, כדי שיהא מקום לקללתו לחול עליהם, ולכן רצה להשתמש בשמות המציינים את מידת הדין, היינו: "אלהים" ו"י-ה".
אך מן השמים אילצוהו להשתמש דוקא בשמות המציינים את מידת הרחמים. כשביקש לבטא את השם "אלהים", היה פיו נסגר באמצע המלה, כאילו הושם רסן בפיו, כך שיצאה מפיו רק המחצית הראשונה "אל" – שהוא שם של רחמים. וכשביקש לבטא את השם "י-ה", היתה לשונו של הדג מפיו, כך שהיה אנוס להוסיף גם את ה"וה" של השם ויצא שם "הויה", שהוא שם של רחמים. 
לפיכך אמר בלעם: "מה אקב לא קבה אל ומה אזעום לא זעם הויה" (כ"ג, ח) – איך אוכל לקוב ולזעום, אם השמות "אל" ו"הויה" הבאים אל פי, אינם שמות של דין וחימה, אלא של רחמים.
וזוהי גם הכוונה שבדברי הכתוב: "לא אוכל לעבור את פי ה אלהי לעשות קטנה או גדולה" – לא אוכל לשנות את שני השמות הללו, ולהקטין את השם "הויה" ל"י-ה" או להגדיל את השם "אל" ל"אלהים".

"אם לקרא לך באו האנשים קום לך אתם ויקם בלעם...וילך עם שרי מואב ויחר אף אלהים כי הולך הוא" (כ"ב,כ-כ"ב) 
אם ניתנה לו רשות ללכת אתם, מה מקום היה איפוא לחרון-אף?
ברם, אמר לו השם-יתברך: "לך א ת ם" – המושג "אתם" פירושו בלשון-הקודש: ללכת אתם בדרך אחת, אבל לא בכוונה אחת ולמטרה אחת. ואילו בלעם הלך "עם שרי מואב" – היינו, עמם למטרה אחת ובכוונה אחת, לקלל את ישראל, לכן "ויחר אף אלהים".
ולהלן אמר לו המלאך: "לך עם האנשים" (פסוק ל"ה) – ואכן אומר שם רש"י: "בדרך שאדם רוצה לילך בה מוליכין אותו.
אילו השם-יתברך אוסר עליו בתוקף שלא ללכת, היה אותו רשע מתפאר ואומר, כי אכן חוששים בשמים מפני קללותיו. ואילו היה מניחהו ללכת לאלתר, שוב היה מתפאר ואומר כי בן-חורין הוא לחלוטין ואין השם-יתברך יכול למנוע בעדו. 
לפיכך התרחשו הדברים באופן כזה, שבתחילה נאסר עליו ללכת, למען יראו הכל כי אין הוא נתון ברשות עצמו, ולאחר-מכן הורשה ללכת, למען יהא גלוי וידוע לכל כי אין משגיחים כלל בקללותיו.

"קום לך אתם את הדבר אשר אדבר אליך אותו תעשה" (כ"ב, כ) 
בעצם היה הכתוב צריך לומר: "אותו תדבר"?
ברם, אמרו חכמינו במדרש: בוא וראה כמה חביבים ישראל לפני המקום, שהישרה את שכינתו על בלעם הרשע לטובתם. זהו איפוא פשוטו של פסוק: "קום לך אתם" – רשאי אתה ללכת, אולם שום רעה לא תצמח לבני-ישראל – ואך את הדבר הזה אשר אדבר אליך" – פרט לדבר אחד, שאשרה את שכינתי עליך ואדבר אליך – "אותו תעשה" – זו תהיה ה"פעולה" אשר תפעל וזה יהיה ה"הישג" היחידי שלך.

"ויחבש את אתנו" (כ"ב, כ) 
אמר הקדוש-ברוך-הוא: רשע כבר קדמך אברהם אביהם, שנאמר: וישכם אברהם בבוקר ויחשוב את חמורו (רש"י).
מה הדימוי בין זה לזה?
ברם, כך אמר לו הקדוש-ברוך-הוא: הן רואה אתה כי גם אביהם השכים בבקר וחבש בעצמו את חמורו, כדי לעשות לי נחת-רוח ולמלא את רצוני, ואף-על-פי-כן לא יצא מאומה מכל זה, שכן לא הינחתי לו להקריב את יצחק משום שרצוני היה כי יצא ממנו עם-ישראל – הרי על אחת כמה וכמה, כשאתה משכים בבוקר וחובש את אתונך כדי לגרום רעה לישראל בניגוד לרצוני, שלא יצא מאומה מכל זה.

"ויחר אף אלהים כי הולך הוא" (כ"ב, כ"ב) 
מצינו בגמרא: "אמר להם הקדוש-ברוך-הוא לישראל: דעו כמה צדקות עשיתי עמכם, שלא כעסתי בימי בלעם הרשע, שאלמלי כעסתי לא נשתייר משונאיהם של ישראל שריד ופליט" (ברכות ז).
זהו איפוא שמרמז כאן הכתוב: "ויחר אף אלהים" – חרה לו לאפו של השם-יתברך – "כי הולך הוא" – על אשר הוא, הכעס, נאלץ ללכת ולהפסיק את פעילותו לתקופה מסויימת.


"גדר מזה וגדר מזה" (כ"ב, כ"ד) 
סתם גדר של אבנים הוא (רש"י).
מה נפקא-מינה לנו ממה הגדר היתה עשויה?
ברם, יעקב אבינו הלא כרת ברית עם לבן בגל-אבנים – "עד הגל הזה ועדה המצבה אם אני לא אעבור אליך את הגל הזה ואם אתה לא תעבור אלי את הגל הזה ואת המצבה הזאת לרעה" (בראשית ל"א, נ"ב)
ובלעם, שהיה נינו של לבן הארמי, היה הראשון אשר הפר את הברית ובא לעשות רעה לזרעו של יעקב, לכן התנקמו בו האבנים לראשונה – "יד העדים תהיה בו בראשונה".
האתון לחצה את רגלו אל גדר-האבנים ושברתה, ומכאן ואילך נעשה חיגר, כפי שכינוהו חכמינו: "בלעם חגורא". זהו שנתכווין רש"י לציין, כי הדגר היתה של אבנים, ולפיכך נענש על-ידה בראשונה.

"ויפתח ה את פי האתון" (כ"ב, כ"ח) 
הוכיחו לו לבלעם, לבל יתגאה בכך שזכה לנבואה, שכן אתון זו שבוודאי אינה ראויה לראות פני מלאך ולדבר, בכל-זאת זכתה לראות פני מלאך ונפתח פיה לדבר, מכיון שהדבר היה לטובת ישראל – כך גם לא זכה הוא לנבואה אלא משום שיש בה תועלת לישראל, ואילו הוא עצמו אינו ראוי לזה יותר מן האתון.

"כי היכתני זה שלש רגלים" (כ"ב, כ"ח) 
רמז לו: אתה מבקש לעקור אומה החוגגת שלש רגלים בשנה (רש"י).
מה טעם הזכירו לו דוקא זכות שלש רגלים?
ברם, על הפסוק: "וישת אל המדבר פניו" (כ"ב, א) אומר התרגום: "לקביל עגלא דעבדו ישראל במדברא" – היינו: שביקש בלעם להזכיר את חטא-העגל, כדי לעורר קיטרוג על ישראל, למען תוכל קללתו לחול עליהם.
אך אנו אומרים בפיוט של שחרית ליום שני של פסח: "יכופר אלה באלה הם מועדי" – חטא העגל, שאמרו ישראל: אלה אלהיך ישראל", מתכפר ב"אלה הם מועדי". כלומר: בזה שישראל חוגגים את המועדים מהווה כפרה על חטא העגל.
לפיכך נרמז לו לבלעם: "אתה הולך לעקור אומה" – משום שעשו את העגל, אולם זאת אינך רואה כי אומה זו "חוגגת שלוש רגלים" – וזה שמכפר על חטא העגל.
מצינו במדרש, ששאל הקדוש-ברוך-הוא לבלעם: אם תאור את ישראל, מי יקיים את התורה? השיב בלעם: אני אקיימנה. לפיכך נרמז לו, שישראל חוגגים שלש רגלים בשנה ומקיימים מצוות עליה-לרגל, ומצוה זו הרי לא יוכל לקיים, שכן הוא היה סומא באחת מעיניו וחיגר באחת מרגליו ובעל-מום שכזה פטור מן הראיה.

"כי התעללת בי" (כ"ב, כ"ט) 
תחילה לא היתה בעיני בלעם אלא אתון חסרת-דעת ולכן לא הרגיש עצמו נעלב, אבל עכשיו משפתחה פיה לדבר היה בלעם סבור כי אינה אלא אדם שנתקלל והפך לאתון ובמתכוין הריהי משימה אותו ללעג ולצחוק, ולכן חרה בה אפו. 
השיבה לו האתון: "הלא אנוכי אתנך אשר רכבת עלי מעודך" – ולא יתכן איפוא שהנני אדם מקולל, שכן ידוע כי אין בכוחה של קללה להפוך אדם לבהמה יותר משבע שנים, ואילו אתה כבר רוכב עלי הרבה יותר משבע שנים. 
אמרו לו, מאי טעמא לא רכבת אסוסיא. אמר להון, ברטיבא שדאי (רש"י).
מה תירוץ הוא זה? ואם היה הסוס בשדה, כלום אי אפשר היה להביאו משם?
ברם, במכת ברד נאמר: "הירא את דבר ה מעבדי פרעה הניס את עבדיו ואת מקנהו אל הבית ואשר לא שם לבו אל דבר ה ויעזוב את עבדיו ואת מקנהו בשדה" (שמות ט"כ, כ"א), ואומר שם תרגום יונתן, כי "הירא לדבר ה" היינו: איוב, ו"אשר לא שם לבו" היינו: בלעם, שהשאיר את מקנהו בשדה והברד השמידו.
זהו איפוא פשוטם של דברים: "ברטיבא שדאי" – הינחתי את הסוסים בשדה, עוד בעת מכת ברד במצרים, ולכן אין לי כעת סוסים.
רצה הקדוש-ברוך-הוא כי ילך לבלעם ויברך את בני-ישראל תחת לקללם, כדי שישמעו האומות מפי הנביא שלהן את גדולותו ומעלותיו של עם-ישראל, כי אז תיפול עליהם אימה ויתייראו לפגוע בהם לרעה. 
אך אומות-העולם הרי הכירו את בלעם כבעל "נפש רחבה" שמחבב ממון, ועלולים היו איפוא לטעון כי בני-ישראל שחדוהו בממון ועל-כן הוא משבחם ומברכם – לפיכך נתרחש הנס של פתיחת פי האתון, כדי שיראו אמות-העולם תופעה פלאית זו ויאמינו שזהו ענין אלוהי וכי גם דיבורו של בלעם אינו אלא משום שכך נצטווה מן השמים לדבר ולא בגלל שוחד.

"תמת נפשי מות ישרים ותהי אחריתי כמהו" (כ"ג, י) 
למה נאמר "כמוהו" בלשון יחיד, אחרי שנאמר ,ישרים" בלשון רבים?
אמר על כך הרבי רא"מ מגור ז"ל בדרך צחות: הרי מצינו במשנה: "נדר במוהי הרי זה כנוי לשבועה" (נדרים י) – לפי ש"מוהי" הוא כינוי ל"משה". 
וכיון שב"תמות נפשי מות ישרים" נתכווין בלעם לאבות (עבודה-זרה כ"ה, והובא בבעל-הטורים) הרי גם ב"ותהי אחריתי כמוהו" נתכווין למשה רבנו המכונה "מוהי".
כך דרכם של רשעים, שמבקשים הם להיות לאלתר כגדולם של ישראל.

"אפס קצהו תראה וכלו לא תראה" (כ"ג, י"ג) 
כשמסתכלים על פרט אחד מישראל, על "קצה", עוד אפשר לראות איזה חסרון – "תראה" – ברם, כשמסתכלים על כלל-ישראל, על "כולו", אזי "לא תראה" – אין למצוא בו שום חסרון ופגם. 
מבחינת הכלל עולים ישראל על-גבי כל אומות-העולם.

"לא הביט און ביעקב ולא ראה עמל ישראל ה אלהיו עמו ותרועת מלך בו" (כ"ג, כ"א) 
אין השם-יתברך זוקף לחובתו של אדם-מישראל איזה חטא אקראי, אם "ה אלהיו עמו ותרועת מלך בו" – כשהוא נשאר דבוק במלכות-שמים גם להבא ולא פרק חלילה עול מעליו, כי אז אין החטא אלא בגדר מקרה בלבד ובלי ספק הריהו חוזר מיד בתשובה.

"הן עם כלביא יקום וכארי יתנשא" (כ"ג, כ"ד) 
ה"ארי" חזק מן ה"לביא". בשעה שיהודי קם ומבקש לעבוד את השם-יתברך, הריהו כמו "לביא" בלבד, אולם עד מהרה מסייעים אותו מן השמים – "הבא לטהר מסייעין אותו" – והוא מתנשא כארי.

"גם קב לא תקבנו גם ברך לא תברכנו" (כ"ג, כ"ה) 
הרי הפך השם-יתברך את קללותיו של בלעם לברכות, כפי שנאמר: "ויהפוך ה אלהיך לך את הקללה ולברכה" (דברים כ"ג, ו), יוצא איפוא כי במידה שהיתה הקללה צריכה להיות גדולה יותר בפיו של בלעם, בה במידה היתה גם הברכה גדולה יותר.
כמו-כן אומר רש"י, כי "קבה" זו קללה קשה יותר מ"ארה".
לפיכך צווח עתה בלק: "גם קב לא תקבנו!" – לפחות אל תקלל קללות כה נמרצות, כדי "וברך לא תברכנו" – לבל תהיינה הברכות מכופלות ונמרצות יותר.

"וירא את ישראל שכן לשבטיו" (כ"ד, ב) 
ראה שאין פתחיהם מכוונין זה כנגד זה עלה בלבו שלא יקללם (רש"י).
אמרו חכמינו, שאמר הקדוש-ברוך-הוא לישראל: "פתחו לי פתח כחודה של מחט ואני אפתח לכם פתח כפתחו של אולם. היינו: "אין פתחיהם מכוונין" – שדורשים מהם פתח קטן ופותחים לפניהם פתח גדול. והרי דבר זה מוכיח כמה גדולה חשיבותם של ישראל לפני המקום.
מה ענינו של המשך "כפתחו של אולם" דוקא? 
אמר על כך הרבי רא"מ מגור ז"ל: לפי שמצינו במשנה: "כל הפתחים שהיו שם (בבית-המקדש) היו להם דלתות חוץ משל אולם" – היינו, שפתח האולם היה פתוח תמיד. 
אם יש שמץ של רצון באדם-מישראל, פותחים לפניו פתח כזה שאינו ננעל עולמית.

"ונאם הגבר שתם העין" (כ"ד, ג) 
חכמינו מפרשים שהיה בלעם סומא באחת מעיניו.
הכוונה שבדבר היא: שהרי כל אדם צריך לשתי עינים, למען יראה באחת את גדלות הבורא, ובשניה יראה את שפלותו ואפסותו שלו. בלעם ידע את גדלות הבורא, כפי שאמר הכתוב: "ויודע דעת עליון", אבל לא ראה את שפלות עצמו והיה גבה-רוח, ממילא הריהו בגדר סומא באחת מעיניו.

"ונאם הגבר שתם העין" (כ"ד, ג) - ואימר גברי דשפיר חזי (תרגום).
אם היה בלעם סומא באחת מעיניו, איך אפשר לומר עליו "דשפיר חזי", היינו: שהיטיב לראות?
ברם, באמת אין אדם זוכה לנבואה אלא אם כן הוא מקדש ומטהר את כל החושים והאברים לעבודת-השם, ואכן כן עשו כל הנביאים. אבל בלעם הרי היה הניגוד הגמור מזה, שכן הוא טימא את כל חושיו ואבריו, על-כן כאשר רצו מן השמים להשרות עליו רוח-נבואה, "כדי שלא יהיה פתחון-פה לאומות העולם" – סימאהו השם-יתברך באחת מעיניו, למען לא יוכל לחטוא לכל-הפחות בעין זו, ואז אפשר היה שיחול קורטוב של רוח-נבואה על עין זו.
יוצא איפוא, שמכיון ועין זו היתה שתומה היה מיטב לראות בה.

"וירא פנחס בן אלעזר" (כ"ה, ז) 
ראה מעשה ונזכר הלכה…קנאין פוגעין בו (רש"י).
משרואה אדם את חוצפתם ושחצנותם של עוברי-עבירה, הריהו נזכר בהלכה של הקנאות, אם חוצפתם כה גדולה, איך אפשר לחשוב ולא לקנא לבוד השם-יתברך.
על הלכה זו של "קנאין פוגעין בו" אמרו חכמינו: "הלכה היא ואין מורין כן" – אם אדם עושה כך מעצמו, הרי זה כהלכה, אבל אם הוא בא לשאול מהו – פוסקין לו שאין לעשות כך.
והסביר בעל החדושי-הרי"ם ז"ל את הדבר: כל עצמה של הלכה זו הלא אינו אלא קנאות – שרואה אדם את העבירה והוא מזדעזע כל-כך עד שמרגיש הוא דחיפה עזה לפגוע מיד באותו רשע. 
אבל אם יש לו פנאי וסבלנות לבוא ולשאול שאלה, הרי סימן הוא שאין כאן קנאות לוהטת וממילא אין מורים כן.


פרשת פנחס  
 
"פינחס בן אלעזר בן אהרן הכהן" (כ"ה, י"א) 
לפי שהיו השבטים מבזין אותו: הראיתם בן פוטי זה שפטם אבי אמו עגלים לעבודה-זרה והרג נשיא מישראל, לפיכך בא הכתוב ויחסו אחר אהרן (רש"י). 
חשדו השבטים בפינחס, שלפיכך הרג את זמרי משום שמוצאו מעובדי-עבודה-זרה ויש בו איפוא מטבע האכזריות, לקום ולשפוך דם. על-כן בא הכתוב ומייחסו אחר אהרן, שהיה אוהב שלום ורודף שלום, כדי להוכיח בזה, שלאמיתו של דבר דומה פנחס בטבעו לסבו אהרן, ועשה מה שעשה רק מתוך קנאת-ה טהורה.
בשביל שנתעצל משה במעשה זמרי לא ידע איש את קבורתו (מדרש).
יש להבין, למה באמת נתעצל משה רבנו להרוג את זמרי – כפי שמציין המדרש – עד שבא פנחס ועשה זאת?
ברם, הלא זמרי העליב מאד את משה, בהביאו לפניו את המדינית ובשאלו אותו: "בת יתרו מי התיר לך?" – לכן נמנע מלעשות דבר שאינו אלא "הלכה ואין מורין כן", כדי שלא יחשדו בו כי עשה זאת מחמת נגיעה עצמית.
לפיכך היו השבטים מבזים את פנחס, כי מאחר שהיה מזרעו של יתרו ודברי-העלבון של זמרי נגעו גם אליו, היה עליו להימנע ממעשה-הקנאות כדוגמת משה – ועל-כן מייחסו הכתוב אחר אהרן הכהן, להעיד עליו כי לא עשה זאת מחמת נגיעה עצמית, אלא מחמת קנאת ה צבאות שנתלקחה בקרבו.
מה עניין מעשה-זמרי לקבורתו של משה?
ברם, הרבי ר יהונתן ז"ל מפרש טעם לזה שלא ידע איש את קבורתו של משה: מפני שטוענים האפיקורסים, כי לא יתכן שהיה משה רבנו כה גדול כפי שכתוב בתורה, שכן אילו באמת הגיע משה למדרגה עליונה כזו, 
לעלות השמימה ולדבר פנים-אל-פנים עם השכינה, כי אז מן הנמנע היה שימות כבשר-ודם רגיל ולא יזכה לחיי-נצח כמו חנוך ואליהו. לפיכך – טוענים הכופרים – עלינו להסיק, כי לא היתה זו אלא התפארות עצמית של משה בשביל הדורות הבאים, ואילו לאמיתו של דבר לא היה כך. 
אולם, טענה זו מגוחכת היא, שכן אילו היה משה רבנו מזייף, חלילה, וכותב בתורה כרצונו, מי איפוא היה מכריחו לכתוב "וימת משה"? הלא במקום זה יכול היה לכתוב, כי עלה חי השמימה ובכך היה מגדיל פי כמה וכמה את כבודו ותפארתו.
ואם רואים אנו בכל-זאת, שנאמר מפורש: "וימת משה", הרי זו הראיה המובהקת ביותר כי "משה אמת ותורתו אמת". אולם, כוחה של ראיה זו אינו יפה אלא משום שלא ידע איש את קבורתו של משה, שכן אילו ידוע היה מקום קבורתו שוב לא היה יכול לכתוב, כי עלה חי השמימה מאחר שהקבר היה מוכיח את ההיפך. הרי עצם דבר זה שלא ידע איש את קבורתו, מהווה ראיה מובהקת לאמיתותה של תורת-משה.
מעתה יובנו היטב דברי המדרש. אילו לא היה משה מתעצל במעשה זמרי והיה מקנא את קנאת ה צבאות, היר היה זוכה אף הוא לשכרו של פנחס, לחיות חיי-נצח – שכן כל מצוה יש לה סגולתה המיוחדת ושכרה הקבוע – וממילא לא היתה סיבה לכופרים להרהר אחרי אמיתות התורה.
אך מכיול שלא עשה כך והוא מת כאחד האדם, היה הכרח איפוא להעלים את מקום קבורתו, כדי שזה ישמש ראיה כנגד הכופרים כי משה אמת ותורתו אמת.

"בקנאו את קנאתי בתוכם" (כ"ה, י"א) 
על-ידי זה שקינא פנחס את קנאת ה והרג את זמרי, החדיר ללב כל ישראל – "בתוכם" – את מידת הקנאות, שלא יוכלו לסבול בקרבם עוברי-עבירה.
אף-על-פי שהוא היה כה עז וחריף, מקנא קנאת ה, בכל-זאת נשאר "בתוכם" – מעורב עם כל ישראל ולא התבדל מהם.

"לכן אמר הנני נתן לו את בריתי שלום" (כ"ה, יב) 
בדין הוא שיטול שכרו (מדרש).
רש"י אומר, שהיו השבטים מבזים אותו על אשר הוא מזרעו של יתרו, ולכן בא הכתוב ויחסו אחר אהרן. וקשה, הלא ייחוסו זה אינו מבטל את העובדה שהוא היה מזרעו של יתרו?
זהו שאמר הכתוב: "פנחס בן אלעזר בן אהרן הכהן" – אפילו לפי דבריכם, שהו מזרעו של יתרו, אולם הלא הוא "השיב את חמתי מעל בני ישראל" ועשה איפוא "עובדא דאהרן", ועל-ידי-זה הוא נקרא "בן אהרן הכהן" וממילא ראוי הוא לברכתו של אהרן: "הנני נותן לו את בריתי שלום".
היינו: "בדין הוא שיטול שכרו" – שכר זה, ברכת השלום, בדין מגיע לו, לפי שעשה "עובדא דאהרן".
אף-על-פי שהקנאות הינה לכאורה היפוכו של השלום ונראית היא כמחלוקת, בכל-זאת אמרה תורה כי קנאות אמיתית וכשרה מביאה דוקא לידי שלום.

"כן בנות צלפחד דוברות"
ישבו חסידים עם רבי נחום-ישראל מליפנה ושוחחו על המוני בית-ישראל שמשחרים לפתחם של צדיקים, וכל מעיינם בצורכיהם הגשמיים בלבד. נענה הצדיק ואמר: "כאשר יהודי מבקש גשמיות, וודאי שכוונתו היא לשם שמים – ע"מ שיוכל לקיים מצוות ומעשים טובים ולגדל את ילדיו לתורה ולמצוות".
והוסיף: "כשבאו בנות צלפחד אל משה וביקשו לקבל את נחלת אביהן, פירש משה את כוונתן לשם שמים – שעל-ידי העושר יוכלו לעבוד את ה'. זה מה שנאמר: 'ויקרב משה את משפטן לפני ה'' – הוא 'קירב' את תביעתן אל ה' ופירשה כשאיפה להתקרבות לקב"ה.
ועל כך ענה לו הקב"ה: 'כן בנות צלפחד דוברות' – זו אכן כוונתן האמיתית".

"אלה בני בנימין .. אלה בני דן"
בא וראה דרכי ההשגחה העליונה, לבנימין היו עשרה בנים ובטח היה שמח וחשב שיצא מהם עם רב. לעומת זאת לדן היה רק בן אחד! וההשגחה רצתה שבני בנימין יהיו רק חמשה וארבעים אלף ושש מאות ואילו לבני דן היו יותר מארבעה וששים אלף. (חפץ חיים)

"תחת אשר קנא לאלהיו" (כ"ה, י"ג) 
דרכו של כל חוטא, להיתלות בזולת ולומר: "ההוא גם כן עשה כך". 
לפיכך הכריז השם-יתברך את עשרת הדברות בלשון יחיד, כדי שיהא דומה על כל אחד ואחד מישראל, כאילו ניתנה התורה לו בלבד ואין לו להשגיח באחרים. 
והנה, פנחס בודאי עשוי היה להשגיח במשה ואהרן ושבעים הזקנים ולומר: אם הם מחשים ואינם נקפים אצבע, למה לי איפוא להיות ירא-שמים יותר מהם? – ובכל-זאת לא התחשב בכך, כי אם עשה את אשר מצא לנחוץ לעשות לכבוד השם-יתברך – לפיכך נאמר : "אשר קנא לאלהיו" – דומה היה עליו באותה שעה כאילו רק אלהיו שלו הוא וחובה מוטלת עליו לקנא לכבודו, אף כי איש אינו עושה זאת.

"לחנוך משפחת החנכי" (כ"ו, ה) 
הטיל הקדוש-ברוך-הוא שמו עליהם, הא מצד זה ויוד מצד זה, לומר: מעיד אני עליהם שהם בני אבותיהם (רש"י).
בן בשמו של הקדוש-ברוך-הוא באה ה"יוד" לפני ה"הא", ולמה איפוא באה כאן ה"הא" לפני ה"יוד"?
ברם, חכמינו אמרו: "איש ואשה שכינה שרויה ביניהם" – ב"איש" יש "יוד" וב"אשה" יש "הא", ואם מנהלים הם חיי-משפחה קדושים וטהורים, השכינה שרויה ביניהם.
ומאחר שאז היו הנשם נזהרות בענייני צניעות יותר מן האנשים, כפי שאמרו חכמינו: "אחת היתה, שלומית בת דברי, ופרסמה הכתוב", ואילו לגבי האנשים נאמר: "בורים למשפחותיהם – על עסקי עריות שנאסרו להם". 
לפיכך, בסימן שניתן כאן על טהרת-המשפחה, מוזכרת ה"הא" – שהיא אות השם אשר ב"אשה", לפני ה"יוד", שהיא אות השם אשר ב"איש".

"לאזני משפחת האזני" (כ"ו, ט"ז) 
אומר אני שהוא מפחת אצבון (רש"י).
מה קשר יש בין שני השמות הללו?
ברם, אמרו חכמינו שנבראו אבצעותיו של אדם ארוכות ודקות, למען יוכל לסתם בהן את אזניו בשמעו דבר שאינו מהוגן. הרי איפוא נבראה האצבע בשביל האוזן, וממילא שני השמות "אצבון" ו"אזני" אחד הם.

"ויקרב משה את משפטן לפני ה" (כ"ז, ה) 
נחלת ארץ-ישראל תלויה בשמירת-השבת, כפי שאמרו חכמינו: "כל השומר שבת כהלכתו נותנין לו נחלה בלי מצרים", הרי ממילא מחלל-שבת מאבד את נחלתו. 
והנה, חכמינו אמרו: "מקושש – זה צלפחד", אם-כן הרי מחלל-שבת היה ואיבד את נחלתו וטענתן של בנותיו לא היתה טענה כלל. 
ברם, מאידך מצינו גם דעה האומרת: "מקושש לשם-שמים נתכוון" – ואם-כן לא איבד את נחלתו.
לפיכך: "ויקרב משה את משפטן לפני ה" – שהוא יודע-מחשבות וכוונתו של צלפחד גלויה לפניו, אם היתה לשם-שמים אם לאו, ממילא יוכל להכריע אם מגיע לו נחלה בארץ-ישראל אם לאו. 
כיון שאמרו בנות צלפחד: "והוא לא היה בתוך העדה הנועדים בעדת קרח", ורצו להשמיע בזה למשה כי צלפחד לא נימנה על מתנגדיו – הרגיש משה את עצמו כאילו הוא נוגע בדבר ולא רצה לפסוק את ההלכה בעצמו, כי אם הקריב את משפטן לפני השם-יתברך. 
בכך יובנו היטב דברי רש"י: "ויקרב משה את משפטן – נתעלמה הלכה ממנו וכאן נפרע על שנטל עטה לומר: והדבר אשר יקשה מכם תקריבון אלי". שהרי איך אפש להעלות על הדעת, כי משה רבנו, הענין מכל האדם, אמר זאת חלילה מחמת גיאות, עד כי ייענש על כך? 
ברם, כשאמר משה רבנו: "והדבר אשר יקשה מכם", נתכוון לומר: אם תהיה לכם נגיעה כלשהי בדבר ויקשה לכם לפסוק דין אמת, אזי תביאו את הדבר אלי. הרי מטעם זה גופא הוכרח עתה, כשהיה הוא נוגע בדבר, להגיש את המשפט לפני הקדוש-ברוך-הוא, כי לא היה יכול לפסוק דין בעצמו.
הנה כי כן, אין כאן הכוונה שנענש משה, אלא היה זה פועל-יוצא פשוט מהדברים שאמר בשעתו.

"כן בנות צלפחד דברות" (כ"ז, ז)
כאשר אדם בא לפני צדיק ומגיש לפניו בקשה בענינים גשמיים, מלמד עליו הצדיק זכות לפני השם-יתברך, כי באמת מתכוון הוא לשם שמים. אפילו כשיהודי מבקש ממון, אין כוונתו אלא כדי שיוכל לקיים מצוות ומעשים-טובים ולגדל את בניו לתורה.
הוא הדבר היה גם כאן. כאשר ביקשו בנות צלפחד נחלה, פירש משה רבנות אתכוונתן שהיא לשם-שמים – כי הודות לעשירות הן תוכלנה לעבוד את הבורא ביתר שאת. היינו: "ויקרב משה את משפטן לפני ה" – הוא קירב את טענתן, שאין זו טענה גשמית גרידא אלא מכוונת היא לשם-שמים – "לפני ה".
השיב לו השם-יתברך: "כן בנות צלפחד דוברות" – אינך צריך לפרש כך בתור למוד-זכות, כי כך הם הדברים באמת. אמנם כפי אשר אמרת כן הן דוברות, ללא כל כוונה אחרת.

"נתן תתן להם אחזה נחלה" (כ"ז, ז) 
בעצם צריך היה הכתוב לומר "להן" בלשון נקבה?
אלא, בתוספות (בבא-בתרא קט"ו) מצינו, כי במקום שאשה יורשת כזכר מדבר עליה הכתוב בלשון זכר (לפיכך נאמר: "הוא ענה", אף-על-פי ש"ענה" היתה נקבה).
הרי ממילא, מכיון שציוה כאן השם-יתברך לתת להן נחלה כאילו הן זכרים, מדבר עליהן בלשון זכר – "להם".
משפטי ה אמת צדקו יחדו – זה בנות צלפחד (מדרש). מה הכוונה שבדבר? ברם, אמרו חכמינו שהיו בנות צלפחד באות בטענה: ממה-נפשך, אם אנו כבנים – יש לתת לנו נחלה, ואם אין אנו כבנים – תתייבם אמנו (ראה בבא-בתרא ק"י).
במה דברים אמורים, אלא אם נאמר שאפילו אח צעיר חייב לייבם את אשר אחיו הגדול שמת בלי בנים, אבל אם דין ייבום אינו חל אלא על בכור האחים בלבד, הרי אין טענתן טענה מכיון שצלפחד היה הבכור באחים. 
ובאמת הדין הוא שאפילו על אחים צעירים חל דין יבום, והראיה לכך מזה שנצטרכה תורה למעט "אשת אחיו שלא היה בעולמו" – היינו, אח שנולד אחרי מות אחיו, שאסור עליו לייבם את אשר אחיו, אף-על-פי שבין כך ובין כך צעיר הוא ממנו – הרי עלינו להסיק איפוא כי אפילו על אח צעיר חל דין יבום.
ודין זה, שאסור לייבם אשת אח שלא היה בעולמו, דרשו חכמינו מן הכתוב: "כי ישבו שניהם יחדיו" – היינו, רק כאשר ישבו יחדיו.
יוצא איפוא, כי הודות למלה "יחדיו" – שבאה למעט אשת אח שלא היה בעולמו ואשר ממנה למדנו כי דין יבום חל אפילו על אח צעיר – הוצדקה טענתן של בנות צלפחד: "אם אין אנו כבנים – תתייבם אמנו", והשם-יתברך אישר את דרישתן ואמר: "כן בנות צלפחד דוברות".
זוהי איפוא הכוונה שבמדרש: "משפטי ה אמת צדקו יחדיו – זה בנות צלפחד – מן המלה "יחדיו" אנו למדים כי משפט ה בבנות צלפחד היה צודק ואמיתי, לפי שטענתן היתה צודקת.

"יפקד ה" (כ"ז, ט"ז) 
כיון ששמע משה שאמר לו המקום תן נחלת צלפחד לבנותיו, אמר משה: הגיע השעה שאתבע צרכי שירשו בני גדולתי (רש"י).
לכאורה קשה, מה ענין ירושת בני משה לירושת בנות צלפחד, הלא כי בן יורש את אביו כבר ידוע היה מלפני כן? ועוד, מה ענין ירושה של גדולה לירושה של נחלה?
ברם, הן אמר רש"י לעיל (בפסוק ה) שנתעלמה ההלכה ממשה על-שום שנטל עטרה לעצמו לומר: "הדבר אשר יקשה מכם תקריבון אלי".
והנה, אמרו חכמינו: "מפני מה בניהם של תלמידי-חכמים אינם תלמידי-חכמים, מפני שמתגאים על הציבור" (נדרים פ"א) – לפיכך, מתחילה לא תבא משה שיירשו בניו את גדולתו, מכיון שהרגיש בעצמו את חטא התגאותו על השופטים. אבל עכשיו שנענש ונתעלמה ממנו ההלכה, סבור היה שכבר נתכפר לו אותו חטא וממילא כבר ראוי הוא שיירשו בניו את גדולתו.

"אשר יצא לפניהם ואשר יבא לפניהם ואשר יוציאם ואשר יביאם" (כ"ז, י"ז) 
מנהיג אמיתי צועד לפני העם ואינו נגרר מאחוריו. שומה עליו להרימם אליו ולא להשפיל עצמו אליהם, תוך וותרנות ומילוי כל מבוקשיהם. "אשר יצא לפניהם ואשר יבוא לפניהם" – שיצא לפניהם וינהיג את העדה אחריו, ולא שיפנה לאחוריו לראות מה העם מבקש ולמלא אחר רצונו.
מנהיג שיוצא לפני העדה, הריהו מרים אותה אליו. כפי שפירש בעל חידושי-הרי"ם ז"ל: "אשר יוציאם" – שהוא מפקיעם מן השפלות והטומאה, "ואשר יביאם" – ומכניסם אל הרוממות והקדושה. אבל מנהיג שיוצא אחרי העדה, הריהו נגרר אחריה אל שפלותה.
רעיון כעין זה הביע הה"צ רבי ישראל סלנטר ז"ל, על מאמר חז"ל במסכת סוטא: "בעקבתא דמשיחא – פני הדור כפני הכלב" – ויש להבין, מה טיבו של משל זה?
ברם – אמר רבי ישראל ז"ל – טבעו של כלב, שהוא רץ תמיד לפני אדוניו ומפרק לפרק הוא מפנה ראשו לאחוריו, לראות לאן פני אדוניו מועדות וללכת בכיוון זה.
בעקבות המשיח יהיה "פני הדור" – אלה שמתיימרים להיות מנהיגיו ודובריו של הדור – כ"פני הכלב" – שינהגו מנהג כלב; אמנם הלוך ילכו לפני העם ויעמדו בראשו, אולם לא תהיה להם דרך סלולה משלהם ולא תהא להם השפעה עם העם שילך בעקבותיהם, אלא אדרבה – מפעם לפעם הם יפנו אחורנית, לראות ולשמוע מה בפי ה"רחוב", מהי דעת העתונות, ובהתאם לכך יעצבו את השקפתם הם כדי למצוא חן בעיני ההמון.
ואכן, זה יהיה רע ומר. שכן מנהיג-ישראל אמיתי חייב ללכת לפני העם ולהורותו את דרך ה, למרות שכתוצאה מזה לא ירכוש לו אהדה יתירה בקרב ההמון ואף יהא נתון תחת "שבט הבקורת" של דעת הרחוב.
"אשר יצא לפניהם" – היינו: אשר תצא נפשו למען אדם-מישראל.
ביקש משה רבנו מאת השם-יתברך, כי יפקד על ישראל מנהיג כזה אשר יביאם מן המלחמה כפי אשר הוציאתם, מבלי שייפקד מהם איש, כמו במלחמת מדין, שנאמר: "ולא נפקד ממנו איש".

"ולא תהיה עדת ה כצאן אשר אין להם רעה" (כ"ז, י"ז)
חזקה על כל רועה שאיננו מתכוון לטובת הצאן אלא לטובת עצמו, שהרי אין הוא של הצאן, אלא הצאן הן שלו. לפיכך מבקש משה רבנו שיהיה מנהיג-ישראל רועה כזה אשר כל כוונתו אינה אלא לטובת הצאן ואשר ימסור נפשו למענן, ולא "כצאן אשר אין להם רועה – אשר הרועה אינו שלהם כי אם מתכוון הוא לטובת עצמו.
הרועה האמיתי של ישראל הוא השם-יתברך, כפי שאמר יעקב אבינו: "האלהים הרועה אותי" (בראשית י"ח, ט"ו), וכפי שאמר דוד המלך: "ה רועי לא אחסר" (תהילים כ"ג, א) – אך לדאבון-הלב שרוי דבר זה בהסתר ולא כל אחד רואה זאת וחש בכך.
מוטל איפוא על הצדיקים ומנהיגי-ישראל התפקיד, להראות לעולם כולו, כי הרועה חי וקיים וכי השם-יתברך משגיח תמיד על בניו ושומר עליהם בכל העתים הקשות. אבל בזמן שאין להם לישראל המנהיגים הראויים, אשר יגלו לעיניהם את השגחת השם-יתברך מתוך ההסתר שומא עליהם כי אין להם, חלילה, רועה וכי אלהיהם עזבם.

"ונתתה מהודך עליו" (כ"ז, כ) 
מהודך ולא כל הודך. זקנים שבאותו דור אמרו: פני משה כפינ חמה, פני יהושע כפני לבנה. אוי לה לאותה בושה ואוי לה לאותה כלימה (בבא-בתרא ע"ה).
למה דוקא הזקנים אמרו כך?
ברם, צעירים שבאותו דור משראו את רבם החדש אמרו: גם הרבי הקודם לא היה בצעירותו אלא "כפני לבנה", ורק אחר-כך נתעלה ונעשה "כפני חמה". אבל זקנים שבאותו דור הכירו את הרבי הקודם גם בצעירותו וידעו כי אפילו אז כבר היה "כפני חמה", ולכן אמרו: "אוי לה לאותה בושה, אוי לה לאותה כלימה".
מה בושה ומה כלימה היתה זו לזקנים?
ברם, אמרו חכמינו במדרש, שזכה יהושע להיות מנהיג במקום משה, על-שום שנהג בחיי משה כמשרת ("ויהושע בן נון משרת משה"), והיה מסדר את הספסלים בבית-המדרש ופורס את המחצלאות, ולפיכך נתקיים בו: "נוצר תאנה יאכל פריה".
הזקנים, אשר בשעתו בושים היו לעשות מה שעשה יהושע, משראו עכשיו שדוקא בזכות זה נעשה יהושע למנהיגם של ישראל ופניו מאירים כפני לבנה קראו: "אוי לה לאותה בושה ואוי לה לאותה כלימה!" – אוי לבושה זו אשר התביישנו אז לסדר את הספסלים בבית-המדרש. אותה בושה גרמה לנו עכשיו כי נהיה תלמידיו של יהושע הצעיר.

"והקרבתם אשה עלה לה" (כ"ח, י"ט) 
אם הקרבתכם נעשית ב"אשה" – באש של התלהבות, אזי הריהו "עולה לה" – השם-יתברך מתעלה על-ידה, כפי שאמר הכתוב: "ימלא ה כל משאלותיך" – היינו, שתמלא את כל משאלותיך ורצונותיך בה, בכוונה להגדיל ולהאדיר את כבודו בעולם.

"ואשר יוציאם ואשר יביאם"
ביקש משה רבינו מאת ה' יתברך כי יפקד על ישראל מנהיג כזה אשר יביאם מן המלחמה כפי אשר הוציאם מבלי שייפקד מהם איש, כמו במלחמת מדין שנאמר "ולא נפקד ממנו איש" (ליקוטי ריצב"א)
 
לעולם יהא אדם
"אלוהי הרוחות לכל בשר איש על העדה"
רבי מנחם מנדל מקוצ'ק היה אומר: משה התפלל: "יפקוד ה' ...איש על העדה", "איש" – ולא מלאך, שאין לו אישה וילדים, ואינו יודע דאגות פרנסה ובריאות מהן; "איש" – ולא שרף, קנאי בוער המשלח גחלי אש לכל עבר; "איש" – ולא "איש אלוהים", המסתגר בתוך ד' אמותיו ואינו מעורב בדעת עם הבריות; "איש" – פשוטו כמשמעו, שיהיה בן אדם!.
 
ליראים ולשאינם יראים
"יפקוד ה' אלוהי הרוחות לכל בשר"
רבי לוי יצחק מברדיטשב היה אומר: משה התפלל "יפקוד ה' אלוהי הרוחות לכל בשר" – כשם שהקב"ה הוא "אלוהי הרוחות לכל בשר" – לצדיקים וגם לרשעים; כן צריך להיות גם ה"איש על העדה" – "לכל בשר", ליראים ולשאינם יראים, שיהיה אוהב את כל היהודים כמות שהם.
 
חכם הרזים
"יפקוד ה' אלוהי הרוחות לכל בשר איש על העדה"
מהו "אלוהי הרוחות לכל בשר"?. אמרו חז"ל (ברכות נח. א): "הרואה אוכלוסי ישראל, אומר: 'ברוך חכם הרזים' – שאין דעתם דומה זו לזו, ואין פרצופיהם דומים זה לזה". מתוך השוני של פרצופי בני האדם, שאין דומים הם זה לזה, לומדים אנו שלכל אדם דעה משלו שאינה דומה לזו של חברו, וכמו ש"כל בשר" פרצופיהם מצטרפים לשם כולל "בני אדם", כך מצטרפות כל הדעות כולן "הרוחות", ויוצרות את החוכמה הכללית. דבר זה גלוי רק לה', "אלוהי הרוחות לכל בשר", חכם הרזים, היודע לעשות צירופים מופלאים כאלה. (אהלי תורה).
 
שלא תתחדש המחלוקת
"לאלה תחלק הארץ"
כותב רבי מנחם הכהן רפא בעל "מנחה בלולה": זריזים הקדימו לסדר למפרע סדרי חלוקת הארץ דבר דבור על אופניו ומקומו בשלום, שלא תתחדש המחלוקת בישראל לאחר כיבוש הארץ, שמקצתם יאמרו: אנחנו טרחנו יותר במלחמת הכיבוש, ומקצתם יאמרו: אנחנו הצלחנו יותר בהבאת הניצחון, ויבקשו חלק גדול יותר במשמני הארץ. לכן הקדימו לסדר החלוקה עובר לכיבוש שידעו כולם שהכל שווים, אלה ואלה, דין העובר חלוץ בחזית כדין המאסף למחנה, דין העושה בעורף כדין היוצא למערכה.
 
גדול עוון המסייעים
"ובני קרח לא מתו"
קרח היה אבי אבות המחלוקת, ואף על פי כן "ובני קרח לא מתו". ואילו דתן ואבירם, שרק הצטרפו לקרח, ירדו חיים שאולה. ללמדך שעוונם של המסייעים לבעלי מחלוקת המתערבים על ריב לא להם, גדול משל בעלי המחלוקת עצמם.
רבי מנחם מנדל מרינוב היה אומר: בעלי מחלוקת לא מתים, לא לומדים לקח, ולא לוקחים מוסר. בני קרח חיים וקיימים עד היום, וממעמקי השאול הם מבצבצים ועולים לחרחר ריב בישראל ולהרבות מדנים ומחלוקת.
 
הכבוד על כיבוש היצר
"הנני נותן לו את בריתי שלום...."
רבי זלמן סורוצקין היה אומר: על מה ולמה זכה פינחס להערכה מופלגת זו, ואילו משה שעמד בפרץ במעשה העגל, ואהרון שעצר את המגפה בדבר קרח, לא זכו להכרת תודה כזאת? אלא פינחס היה אי "עמך", ולא תפס כל תפקיד  ציבורי. כאשר משה וכל עדת בני ישראל אינם יודעים איך להתמודד עם מצב קשה, קם יהודי פשוט ועומד בפרץ, דבר המעיד על גבורה עילאית ומסירות נפש למופת. מטבע הדברים, כאשר אדם רואה נבלה גדולה הנעשית בישראל, יצרו מסיתו לא להתערב ואומר לו: מה לך כי תכניס ראש בריא למיטה חולה? אם תקפוץ בראש, איש לא יכיר לך טובה, יהיו שיאמרו: מבקש אתה להתבלט, ויהיו שילגלגו: הדיוט קופץ בראש. אם למרות כל זאת יצא פינחס לקנא קנאת ה' לעיני משה וכל עדת בני ישראל, ראוי הוא לכל הכבוד הזה, על שגבר על עצמו וכבש את יצרו.
 
שכר על הזריזות
"בקנאו את קנאתי"
"בקצפו את הקצף שהיה לי לקצוף" (רש"י).
אומר רבי משה פיינשטיין: עיקר המעשה שעבורו זכה פינחס לשכר כה רב וברית שלום, הוא על זריזותו. שלא התעצל אלא קם ועשה דבר שהקב"ה היה אמור לעשותו. ללמדנו שזריזים המקדימים למצוות, ראויים לכבוד ולשכר.
 
במקום שאין איש
"השיב את חמתי מעל בני ישראל"
בסמיכות הפרשיות בלק ופינחס, ניתן לראות את ההבדל בין מנהיג בישראל למנהיג בגויים; בלק מלך מואב מלא מורא ופחד מפני בני ישראל, ומה תגובתו? הוא שולח שליחים לשכור את שרותיו של בלעם. הוא עצמו קודם ומכשף גדול, אך עסוק מדי ושטוף בחנגותיו ובתענוגיו, מתעמל אפילו לפצות את פיו שלו ולקלל. לא כן פינחס, "וירא פנחס...ויקח רמח בידו". פינחס אינו ממתין שמלאכתו תיעשה על ידי אחרים. במקום שאין אנשים, ויש חילול ה' וסכנה אורבת לישראל, הוא משתדל והופך להיות איש מלחמה, אומר ועושה, מדבר ומקיים. (על התורה).

פשרנות
"וְשֵׁם אִישׁ יִשְׂרָאֵל הַמֻּכֶּה אֲשֶׁר הֻכָּה אֶת הַמִּדְיָנִית זִמְרִי בֶּן סָלוּא" ('במדבר' כה יד)
הסבר נפלא נמצא לפרשה זו בבית מדרשו של הגאון רבי יוסף חיים זוננפלד זצ"ל, רבה של ירושלים; כנשיא בישראל ודוקא כנשיא הרואה את עצמו כאחראי, התמלא זמרי דאגה לנוכח הפרצה שפשתה במחנה ישראל הוא חיפש כביכול עצה כיצד לעצור בעד הרעה שכבר אכלה בכל פה במחנה. מצא זמרי כי אם לא ניתן למנוע את צעירי ישראל מהנהירה אחרי בנות מואב, יש לחתור להקטנת מימדיה של הפרצה. את הדרך לכך מצא ב'פתרון' אשר לא היה אלא פשרה מסוכנת וחסרת טעם. בסיס הרעיון שמצא היה בהעברת מקום החטא. אם לא ניתן לעצור בעד החוטאים אשר הלכו אל השטח המואבי ושם נכשלו בזנות ובעבודה זרה, יש לפעול להבאתן של המואביות והמדיניות אל תוך מחנה ישראל כך לפחות תימנע עבודת בעל פעור לפחות לא יחטאו בעבודה זרה. זאת כונת התורה באומרה: "וְהִנֵּה אִישׁ מִבְּנֵי יִשְׂרָאֵל בָּא וַיַּקְרֵב אֶל אֶחָיו אֶת הַמִּדְיָנִית לְעֵינֵי משֶׁה וּלְעֵינֵי כָּל עֲדַת בְּנֵי יִשְׂרָאֵל וְהֵמָּה בֹכִים פֶּתַח אֹהֶל מוֹעֵד" ('במדבר' כה ו). זמרי הורה 'הלכה', הלכה מבית המדרש הפשרני, ההרסני לדורותיו; יש לקרב את המדיניות אל אחיו ולהכניסן תחת כנפי השכינה לערוך גיור כל דהו ואפילו יהיה זה גיור פיקטיבי והלא רחמנא ליבא בעי?! כך חשב, יתקרבו המדיניות אל אמונת ישראל ובלבד שבני ישראל לא ילכו 'לשם' ויתפתו לעבודת בעל פעור. היתה זו פילוסופיה של פשרנות, פילוסופיה שיצאה מבית מדרשו של זמרי... חוגים פשרנים החיים עמנו לא משכילים להבין זאת... סופו של היתר זה בהפיכתו של משהו שבדיעבד למשהו שבלכתחילה. אם פעם טענו כי אין דרך זו אלא הרע במיעוטו, משהו שאין להמלט ממנו גם אם אינו רצוי, הרי בחלוף הזמנים היתה דרך זו לנורמה. הדרך לא ננקטה אלא כדי לשמר מינימום של יהדות, אך מה שנחשב תחילה כדיעבד שבלית ברירה, הפך עד מהרה לדגל של אותם חוגים פשרניים. הם ניסו להביא את מואב ואת מדין אלינו, מתוך 'דאגה' לשלמותו הרוחנית של המחנה, אך משום מה דבק בהם ריח המואביות והמדיניות. כי בכגון זה אומרת התורה: "אַל תְּהִי צַדִּיק הַרְבֵּה" ('קהלת' ז טז) 'בלי טובות' הפשרה אינה מותרת אלא כשההלכה עצמה מתירה אותה. וכדי לדעת אם התורה התירה אותה יש לשאול בעצת גדולי הדור. וכל עוד שלא שמענו היתר מפורש, הרי פשיטא שהפשרה אסורה. ('ותלמודו בידו' הרב ירחמיאל קראם)

כפל קנס
"וְשֵׁם אִישׁ יִשְׂרָאֵל הַמֻּכֶּה אֲשֶׁר הֻכָּה אֶת הַמִּדְיָנִית" ('במדבר' כה יד)
יש להקשות; מדוע התורה כופלת את דבריה: "הַמֻּכֶּה אֲשֶׁר הֻכָּה"? היה צריך להכתב; "וְשֵׁם אִישׁ יִשְׂרָאֵל אֲשֶׁר הֻכָּה אֶת הַמִּדְיָנִית" ותו לא? מתרץ ה'בן איש חי' ע"פ משל; גנב חדר לתוך בית פרטי וראה בו כתונת יפה ויקרה וחמד אותה. שקל הגנב בדעתו; כיצד יכול הוא להוציא את הכתונת החוצה בלי שיבחינו בו האנשים. ואז הבזיק הרעיון במחו; הוא יפשוט את בגדיו וילבש את הכתונת ההיא על גופו ועליה ישים את בגדו שלו, נמצא בגדו מכסה את הכתונת וכך איש לא יבחין בה. אומר ועושה; פשט הגנב את כל בגדיו, אך; "רַבּוֹת מַחֲשָׁבוֹת בְּלֶב אִישׁ" ('משלי' יט כא) בעודו מופשט מבגדיו נכנס בעל הבית לביתו וראה כיצד הגנב מתכון ללבוש את הכתונת היקרה, מיד תפשו והזמין את המשטרה לאסרו. השוטרים שידועים כאנשים שאינם רגישים במיוחד תפסו את הגנב כשהיה ערום מכל בגדיו והובילוהו אחר כבוד לבית המשפט. נמצא עונשו של הגנב המסכן כפול; לא די שלא הצליח בגניבתו ואף יענש עליה אלא שבנוסף לכך הוא ספג בזיונות מכל הולכי הדרכים שראוהו מופשט מבגדיו ברשות הרבים. כך גם נוכל לפרש בעניננו; לא די היה לו לזמרי להענש בכך שנהרג ע"י פנחס אלא שכל בני ישראל, מהם אף תלמידיו בני שבטו יראוהו בבושתו, כיצד זה נשיא בישראל לא חשש לעשות את הרע בעיני ה' בצורה כ"כ פחותה ושפלה. ואותה בושה שהיתה לו לזמרי קשה היא אף מן המות. וכידוע, נס עשה הקב"ה שיחיה זמרי במשך כל אותו זמן שסובב עמו פנחס במחנה, כדי שלא יטמא פנחס בטומאת המת ונמצא זמרי עומד בוש ונכלם שעות ארוכות ואין לאל ידו לעשות כלום בנידון... אוי לאותה בושה ואוי לאותה כלימה. ע"פ זה יובן דקדוק לשון הפסוק: "וְשֵׁם אִישׁ יִשְׂרָאֵל הַמֻּכֶּה אֲשֶׁר הֻכָּה", בכפלים לקה זמרי; גם נאבד מן העולם וגם התבזה לעיני כל ישראל. ('עוד יוסף חי' 'דרשות')

כחן של פרוטות
"וְהָיְתָה לּוֹ וּלְזַרְעוֹ אַחֲרָיו בְּרִית כְּהֻנַּת עוֹלָם" ('במדבר' כה יג)
הרב שפירא, ממיאמי שבארצות הברית, ביקר בארץ לפני כמה שנים. הוא סייר בירושלים ביום ששי בצהרים. היה חם, ממש לוהט, אבל רב מכובד לא ישתה בקיוסק, ברחוב הלך עד שראה חנות מכולת פתוחה, נכנס ובקש לקנות בקבוק שתיה קלה המוכר היה יהודי ישיש שזקנו יורד על פי מידותיו. ובתשובה ענה לו בשאלה שלא ממין הענין: "מה השעה"? הסתכל הרב שפירא בשעונו וענה: "עשרה לשתים עשרה. מדוע"? אמר הישיש: "טוב, אם כך אמכור לך. ביום ששי בחצות אני סוגר את החנות. איני מוכר דבר"! התחיל הרב שפירא לשוחח עמו, התברר שהוא היה קצב בעיירה קטנה ברוסיה ולאחר מכן עלה ארצה ופתח חנות מכולת. אדם פשוט וירא שמים; "שם ברוסיה, היו שני נערים מוכשרים, בנים למשפחות עניות" סיפר האיש: "אני שלחתי אותם ללמוד בישיבות על חשבוני לאחד מהם קראו אהרל'ה זאת אני זוכר את שמו של השני שכחתי שלחתי אותם ללמוד בישיבת סלבודקה ותמכתי בהם מה איתם היום? איני יודע". כשהרב שפירא שמע את שם העיירה משם הגיע אהרל'ה לישיבת סלבודקה, סוויסלוץ', הוא ממש יצא מן הכלים. "אתה יודע את מי שלחת לישיבה"? קרא בהתרגשות: "את הגאון רבי אהרן קוטלר, ראש ישיבת ליקווד, גדול הדור. הוא ורבי יעקב קמינצקי יסדו את התורה באמריקה פיתחו את הישיבות והפריחו את עולם התורה. הפרוטות שלך האירו את הדור". החנוני שמח מאד לשמוע על כך ומיהר לסגור את החנות, חצות היום הגיע... אבל הרב שפירא לא היה יכול להרגע. איך שיהודי יכול לקנות את עולמו במעט רצון טוב להעניק לדור את רבי אהרן קוטלר. כשהוא חזר לאמריקה פגש בגאון רבי יעקב קמינצקי וסיפר לו את הסיפור. זרחו עיניו של הרב קמינצקי ואמר: "ודאי. והיודע אתה מי הנער השני"? זה הייתי אני". מעשה שהיה הוא! ומעשה שבכל יום, בנו עצמנו. הכיצד?! לא, לא גידלנו בפרוטותנו את מאורי הדור, את הגאון רבי אהרן קוטלר והגאון רבי יעקב קמינצקי זצ"ל אבל בפרוטותנו ומעשנו גידלנו את עצמנו; "וַעֲשִׂיתֶם אֶת חֻקֹּתַי וְאֶת מִשְׁפָּטַי תִּשְׁמְרוּ וַעֲשִׂיתֶם אֹתָם וִישַׁבְתֶּם עַל הָאָרֶץ לָבֶטַח" ('ויקרא' כה יח). "אֹתָם" כתיב בלא ו' ודרשו חז"ל; 'כל העוסק בתורה לשמה... כאילו עשאו לעצמו' ('סנהדרין' צט:). יצר את אישיותו, גיבשה וליטשה, רוממה והעצימה. כל מעשה חסד בונה את האדם; 'יותר ממה שבעל הבית עושה עם העני, עושה העני עם בעה"ב' ('ויק"ר' לד ח). העני מקבל פרוטה והנותן משריש בקרבו את מידת ההטבה ונהיה לאיש חסד. כל מצוה בונה את האדם; 'ותלמוד תורה כנגד כולם' ('פאה' א א). פנחס קם ועשה מעשה האם ידע או שיער שבזכותו יקבל; "וְהָיְתָה לּוֹ וּלְזַרְעוֹ אַחֲרָיו בְּרִית כְּהֻנַּת עוֹלָם"? ואנו; 'כל העושה מצוה אחת מטיבין לו ומאריכין ימיו ונוחל את הארץ' ('קדושין' א י) 'יזכה לו ולדורותיו ולדורות דורותיו עד סוף כל הדורות' ('מכות' ג טו). ראו מה כחה של מצוה אחת, אבן בנין באישיות האדם מלבד שכרו בשני העולמות. (הרב שלום מאיר וולך שליט"א)

תוכחת גלויה לכל הפרייארים
"אֶלֶף לַמַּטֶּה אֶלֶף לַמַּטֶּה לְכֹל מַטּוֹת יִשְׂרָאֵל תִּשְׁלְחוּ לַצָּבָא" ('במדבר' לא ד)
"וַיְדַבֵּר ה' אֶל משֶׁה לֵּאמֹר: פִּינְחָס בֶּן אֶלְעָזָר בֶּן אַהֲרֹן הַכֹּהֵן הֵשִׁיב אֶת חֲמָתִי מֵעַל בְּנֵי יִשְׂרָאֵל" ('במדבר' כה יא) 
בשעה שנכנס פנחס להרוג אותם היו שם כשתים עשרה אלף שומרים מזוינים ופנחס לא ידע מזה. וידוע שנכנס בעורמה ובשעה שנכנס לאהלי הרשעים כדי להרוג אותם, מרוב פחד פרחה נשמתו, באותו רגע נתלבשו עליו נשמותיהם של נדב ואביהוא וקם בזריזות כגיבור והרג אותם. וזהו שכתוב: "בְּקַנְאוֹ אֶת קִנְאָתִי בְּתוֹכָם" ('שם') כלומר; שנכנס תוך שתים עשרה אלף השומרים והרג אותם לעיניהם. שאלו המפרשים: "למה קרא אותם רשעים"? מפני שכפרו במשה רבנו ע"ה, מכיון שראו שכל מי שנגע במשה רבנו היה מקבל את ענשו על המקום ופה זמרי בן סלוא בא ולקח את המדינית לעיני משה ולעיני כל עדת ישראל ואמר: "זו מותרת, או אסורה"? כלומר; משה שלקח את בת יתרו זה מותר. וזאת בת מלך אסורה? חכמינו ז"ל הביאו משל על זה; פעם אחת פגש הנחש לעלוקה. אמר לה: "אנחנו דומים זה לזה וכמעט מין אחד אנחנו ומעשה אחד לשנינו. איך שאתה מוצץ דם בני אדם גם הוא מוצץ דם מבני אדם. למה אותך קונים בדמים יקרים ואותו שונאים שנאת מות"? ותאמר העלוקה אל הנחש: "אע"פ ששנינו נושכים בשר אדם, אבל ההבדל גדול בינינו; שאני מוצצת את הארס שבתוך הדם של האדם החולה ומאליו יבוא לו רפואה, אבל אתה לא כן אלא שאתה מטיל ארס שלך אל קרבם וממית אותם". אותו הדבר כאן; משה לקח את צפורה בת יתרו וגיר אותה ואת כל בית אביה בקדושה ובטהרה ונהיה קידוש ה' שיתרו נתגייר וגם הלך לבני עירו וגירם ועשה חיל, לא כן במעשה זמרי בן סלוא, שלקח אותה לזנות ונטמאו בעבודה זרה של פעור וגילוי עריות. ('אהבת חיים' חכם מנחם מנשה זצ"ל)
הקשה הגאון רבי יוסף כנפו זצ"ל, מגדולי מוגאדור שבמרוקו: "הן בגמרא הקשו; 'כתוב אחד אומר: "חֵמָה אֵין לִי" ('ישעיה' כז ד) וכתוב אחד אומר: "נֹקֵם ה' וּבַעַל חֵמָה" ('נחום א ב) לא קשיא; כאן בישראל כאן בעובדי כוכבים' ('עבודה זרה' ד.). הרי שבישראל אין לקב"ה חמה ואיך אמר הכתוב שהיתה חמה ופנחס השיבה"? ותירץ; שכאשר ישראל מאמינים בה' אזי אין עליהם חמה, אבל כשהם עובדים עבודה זרה, חלילה, הריהם כאומות העולם. וכאן, שכתוב; "וַיִּשְׁתַּחֲווּ לֵאלֹהֵיהֶן" ('במדבר' כה ב) שלטה בהם החמה ופנחס שיככה.

"הִנְנִי נֹתֵן לוֹ אֶת בְּרִיתִי שָׁלוֹם" ('במדבר ' כה יב)
פירש דון יצחק אברבנאל זצ"ל; שהיו רבים מישראל אומרים שפנחס שרוי בסכנה עצומה מפני ששבט שמעון וקרובי זמרי שהיה שר וגדול בישראל שיעמדו עליו ויהרגוהו ויצטרך ללכת מוקף שומרי ראש ומאבטחים צמודים, לפיכך הבטיחו הקב"ה בברית שלום ולא יערב איש את לבו לפגוע בו לרעה.
כאשר פנחס אמר למשה: '"מקובלני ממך; 'הבועל ארמית קנאין פוגעין בו'". אמר לו משה: "קריינא דאיגרתא איהו ליהוי פרוונקא"' (רש"י). הוא היה קורא האגרת, הוא נזכר בהלכה ולכן עליו הוטלה המשימה. עליו נאמר; '"וַיַּרְא פִּינְחָס" ('במדבר' כה) ראה מעשה ונזכר הלכה' (רש"י). היתה לו אפשרות להתעלם מכל הענין ולהמשיך בדרכו, הוא היה יכול להטיל את האחריות על משה שהיה שם ולהסתלק אך הוא לא עשה כן אלא גילה אחריות ורצון לפעול. הוא שאל את עצמו: "מה אני יכול לתרום כאן"? ולכן זכה שהוטלה עליו המשימה, כך הגיע לתפקידו ואל השכר הגדול שנלוה אליו. כל זמן שאדם רואה רק את עצמו ואינו מודע לכך שהוא וחייו שייכים לכלל ישראל הוא לא ימצא את תפקידו. לעומת זאת; כל מי שיש לו מבט לעבר כלל ישראל, מי שהוא חי בתחושה שהוא שייך לכלל, הוא ימצא בבוא היום את תחום הפעולה שבו עליו לפעול למען הכלל מן השמים ינחו אותו בבחינת; 'בדרך שאדם רוצה לילך בה מוליכין אותו' ('מכות' י:). ('לקח טוב' 'חיים של תורה' הרב יעקב ישראל בייפוס שליט"א)

"צָרוֹר אֶת הַמִּדְיָנִים וְהִכִּיתֶם אוֹתָם" ('במדבר' כה יז)
הגאון רבי ברוך בר מקמניץ זצ"ל נכנס פעם לביתו של אחד ממקורביו וראה עיתון על השלחן. הזדעזע ופניו החוירו; "איך... איך אתה מסוגל"? שאל ברתת. הלה לא הבין לסיבת החלחלה. נכון שיש כאן כתבות, איך לומר, שלא ברוח התורה, אבל יש כאן גם ידיעות ומאמרים, ניתוחי מצב, דברים נחוצים... נתן בו הגאון מבטו החודר ושאל: "ואם העורך היה נתקף בשגעון ומחליט להשמיץ ולהכפיש באופן קבוע את אביך, האם היית קונה עיתון זה"?! "וודאי שלא" התחלחל האיש. "ולהכפיש את הדת... וללעוג למצוות... וללעוג למסורת... ולכפור באבינו שבשמים, זה לא נחשב?! זה לא מקומם?! זה... נסבל"?! והלה כבר הבין לסיבת החלחלה. ובפירוש נצטוינו ע"כ בפרשתנו: "צָרוֹר אֶת הַמִּדְיָנִים" ('במדבר' כה יז) תשנא ותתעב את המנסים להחטיא, את המבקשים לתקוע טריז בין ישראל לאביהם שבשמים, ככתוב: "כִּי אִם עֲוֹנֹתֵיכֶם הָיוּ מַבְדִּלִים בֵּינֵכֶם לְבֵין אֱלֹקֵיכֶם" ('ישעיה' נט ב). אל תתיחס אליהם בסלחנות, כשם שאינך מוכן למחול למקלל אביך, למבזה הוריך.

"אֶלֶף לַמַּטֶּה אֶלֶף לַמַּטֶּה לְכֹל מַטּוֹת יִשְׂרָאֵל תִּשְׁלְחוּ לַצָּבָא" ('במדבר' לא ד)
כתוב בתורה הקדושה על המלחמה של עם ישראל בראשות פנחס נגד מדין; כשמשה רבנו שלח אותם, הוא ציוה עליהם כך: "אֶלֶף לַמַּטֶּה אֶלֶף לַמַּטֶּה לְכֹל מַטּוֹת יִשְׂרָאֵל תִּשְׁלְחוּ לַצָּבָא". הזוהר הקדוש מעורר כאן שאלה: הרי בתורה אין אפילו מילה אחת מיותרת, אם כן היה מספיק לכתוב רק פעם אחת; "אֶלֶף לַמַּטֶּה". אנחנו יודעים שיש שנים עשר שבטים ומכאן ששנים עשר אלף יצאו למלחמה. אז למה כתוב בתורה פעמים; "אֶלֶף לַמַּטֶּה אֶלֶף לַמַּטֶּה"? משיב הזוהר הקדוש: כתוב בתורה הקדושה פעמים; "אֶלֶף לַמַּטֶּה אֶלֶף לַמַּטֶּה", משום שכנגד כל אלף חיילים שיצאו למלחמה, ישבו אלף ללמוד תורה! מה היתה התוצאה? זו היתה המלחמה היחידה בעולם; שנצחו אותה. וכשחזרו מהמלחמה; "וְלֹא נִפְקַד מִמֶּנּוּ אִישׁ" ('במדבר' לא מט) כל החיילים חזרו בריאים ושלמים. האם היתה בהיסטוריה של העולם מלחמה אחת בלי פצועים והרוגים, מלחמה שכולם חזרו ממנה בשלום?! מסביר הזוהר הקדוש: כשהחזית חזקה כלומר; כשקול תורה מהדהד בבתי כנסיות ובבתי מדרשות, כשכנגד כל חייל יש אחד שיושב ולומד תורה, אז אין מה לפחד‎! (הרב דניאל זר שליט"א ניסן תשס"ד)

"וְלֹא תִהְיֶה עֲדַת ה' כַּצֹּאן אֲשֶׁר אֵין לָהֶם רֹעֶה" ('במדבר' כז יז)
תלמיד אשר אובחנה אצלו מחלה שאיימה על חייו רח"ל, בא לפני רבו ה'חפץ חיים' זצ"ל בראדין כדי לבקש ברכה. הרופאים כבר אמרו לתלמיד ולמשפחתו שאינם יודעים מזור למחלתו ועם כל יום נוסף שחלף איבדו הקרובים תקוה. ה'חפץ חיים' הקשיב לתלמיד הצעיר ואמר לו שיתן לו עצה בתנאי שלעולם לא יספר ע"כ לאיש והתלמיד הסכים מיד. הנחה אותו ה'חפץ חיים' ללכת לתלמיד חכם מסוים המתגורר בעיירה קטנה. "ספר לו על מצבך ובקש ברכה" אמר לו ה'חפץ חיים': "הוא יתן לך ברכה ובעזרת ה' יתברך אתה תחלים". הצעיר שמע בקול רבו ופנה מיד לאותו תלמיד חכם ואכן תוך תקופה קצרה ובאופן לא יאומן הוא החלים. הוא המשיך בלימודיו בישיבה ולבסוף עקר מראדין הקים משפחה וכפי שהודרך; מעולם לא סיפר לאיש אודות מאורעות אלה. אחרי למעלה מעשרים שנה, חלתה גיסתו של אותו תלמיד במחלה מסתורית ל"ע, עד מהרה נתברר לו שהיא סובלת מאותה מחלה שהוא סבל בעבר, אך הוא לא אמר דבר. אשתו זכרה שפעם הוא דיבר על מחלה מסתורית שסבל ממנה בעבר ובכל פעם שדיברה ע"כ הוא התחמק וסרב לדבר. ככל שניסה לערפל את דבריו לחצה עליו אשתו שידבר בתקוה שסודו יעזור להציל את חיי אחותה. גם אשתו וגם גיסתו הפצירו בו לגלות את אשר קרה לו ואיך נרפא והוא הסביר להם שזהו סוד שנבצר ממנו לגלותו, אך הן עמדו בשלהן. לבסוף נחלשה התנגדותו והוא חשב באופן הגיוני שאחרי כ"כ הרבה שנים שהוא כבר מילא אחר אזהרתו של ה'חפץ חיים' יכול הוא לגלות וסיפר לאשתו את אשר קרה לו. הוא סיפר על הופעתו לפני רבו ועל עצתו של הצדיק ללכת אל תלמיד חכם מסוים בעיירה קטנה הרחוקה מראדין. אשתו וגיסתו נתמלאו תקוה, אולי תהא זו הצלתן. זמן קצר לאחר מכן, החל להרגיש רע הוא נבהל מאד ואמר לאשתו שעליו לנסוע מיד אל ה'חפץ חיים'. הוא עשה את הדרך הארוכה בחזרה לראדין אל ה'חפץ חיים' שהיה אז זקן וחלש. ה'חפץ חיים' זכר את פגישתם הישנה והקשיב בשקט לספורו של האיש. ואז דיבר בשקט ולאט: "הלואי ויכולתי לעזור לך. אך מה אוכל לעשות? כשהיתה לך המחלה הראשונה הייתי צעיר וצמתי ארבעים יום עבורך כדי שתתרפא היום אני כבר זקן מדי ואינני יכול לצום כמו אז". ('המגיד מדבר' הרב שלום שבדרון זצ"ל)

"וְלֹא תִהְיֶה עֲדַת ה' כַּצֹּאן אֲשֶׁר אֵין לָהֶם רֹעֶה" ('במדבר' כז יז)
יהודי אחד נגש לרבי סלמאן מוצפי זיע"א ואמר: "צרות כה רבות סובבות אותנו ואין אנו רואים כלל את הקץ לגלות. מה יהיה"? הוכיח אותו הרב: "מדוע אתה מבקש שיבוא המשיח? כדי שיסתיימו צרותיך הפרטיות? בשביל פרנסה וכלכלה טובה? הרי עיקר התפילה על הגאולה היא; "וְהֵשִׁיב לֵב אָבוֹת עַל בָּנִים וְלֵב בָּנִים עַל אֲבוֹתָם" ('מלאכי' ג כד) ואם לכך היינו מכוונים בתפילתנו בלב שלם, היה המשיח בא".
בכל שנה בימי 'בין המצרים' התאספו חכמי ישיבת 'פורת יוסף' עם התלמידים בחצי היום לאחר סיום סדר הבוקר, לערוך תקון חצות בדמע
ובבכיה. כיון שהיתה זו שעת הפסקת הצהרים, נמצאו תלמידים שהתרשלו באמירת 'תיקון חצות'. הרב יהודה צדקה זצוק"ל עמד על המשמר וכדרכו עשה זאת באהבה רחימאית ובלהט של אמת. פעם רצה לעורר את התלמידים למשמעת פנימית בנושא הזה ופרסם פתק קצר בכתב ידו; ''כל המתאבל על ירושלים זוכה ורואה בשמחתה' ('תענית' ל:) והמבין יבין.



פרשת מטות  
 
הוו זהירים בנדרים
"וידבר משה אל ראשי המטות...איש כי ידור נדר לה'"
אמר להם הקב"ה לישראל: הוו זהירים בנדרים ואל תפרצו בהם, שכל הפורץ בנדרים, סופו למעול בשבועות, והמועל בשבועות כופר בי, ואין לו מחילה לעולם. שנאמר (שמות כ, ז): "כי לא ינקה ה' את אשר ישא את שמו לשוא", אמר להם הקב"ה לישראל: לא תהיו סבורים שמותר לכם לישבע בשמי אפילו באמת, שאין אתם רשאים לישבע בשמי בשום פנים (ילקוט שמעוני).
 
אמונת חכמים
"וידבר משה אל ראשי המטות לבני ישראל"
התורה הקדימה לפרשת נדרים את פניית משה לראשי המטות, כי הכוח שניתן לחכם להתיר נדר ולבטלו מיוסד על ההנחה שלפיה אדם מישראל רוצה שמעשיו יתאימו לדעת חכמי התורה. לכן, כל הנודר – על דעת חכמים הוא נודר, ואם הנדר מנוגד לדעתם והם אומרים לו: "מותר לך", יפקע הנדר מעיקרו. לפי אותו הגיון מפר הבעל את נדרי אשתו, על סמך ההנחה כי אשה – על דעת בעלה היא נודרת, כדי שבעלה יסכים לכך. לכן, מאחר שכל עניין התרת נדרים מבוסס ומיוסד על יסוד אמונת חכמים, ראה הכתוב והקדים: "וידבר משה אל ראשי המטות...לאמר: זה הדבר אשדר צוה ה'"
 לאמר: דברם של ראשי המטות, החכמים, נחשב כדבר ה', ופעולה שאינה תואמת לדעתם, מנוגדת לדבר ה'. זו גם משמעות גזירה שווה שעשו חז"ל בין "זה הדבר" שנאמר אצל ראשי המטות, לבין "זה הדבר" שנאמר בשחוטי חוץ (ויקרא יז, ב). יכול אדם להקריב קורבנות ולעשות את המעשה הנעלה ביותר, אך אם לא יעשה זאת על דעת חכמי התורה, לא רק שאין ערך לקורבנו, אלא יהיה זה בכלל "שחוטי חוץ",שעונשם כרת (עפ"י כלי יקר).
 
"וְנֵדֶר אַלְמָנָה וּגְרוּשָׁה" (ל י)
כתב רבנו הגר"ח קנייבסקי שליט"א בספרו 'טעמא דקרא': פסוק זה נכתב בין פרשת ארוסה, לבין פרשת נשואה. ולכאורה אין מקומו כאן, אבל הוא מדויק על פי דברי הגמרא במסכת 'כתובות' (מט.) "וְנֵדֶר אַלְמָנָה" וגו' שבא לרבות גם כשמסר האב את בתו, לשלוחי הבעל, או, שמסרו שלוחי האב, את האשה, לשלוחי הבעל ונתאלמנה, או נתגרשה בדרך, לכך מקומו הראוי לו הוא; בין האירוסין לנשואין.

"וַיִּמָּסְרוּ מֵאַלְפֵי יִשְׂרָאֵל אֶלֶף לַמַּטֶּה" (לא ה)
'להודיעך; שבחן של רועי ישראל, כמה הם חביבים על ישראל. עד שלא שמעו במיתתו, מה הוא אומר: "עוֹד מְעַט וּסְקָלֻנִי" ('שמות' טז). ומששמעו שמיתת משה תלויה בנקמת מדין, לא רצו ללכת, עד שנמסרו על כרחן'.
במלחמת העולם הראשונה, נתפסו נערי ישראל ובחוריו בעל כרחם לעבודת צבאות אומות העולם השונים. הנסיונות בעבודת הצבא היו גדולים במיוחד; הן מלהינצל מלהיגעל במאכלות אסורות, הן להינצל ממלאכה ביום השבת ועוד כהנה וכהנה. עובדה זו גרמה לאלפי בחורי ישראל, לנסות להישמט מן הצבא בדרך זו, או אחרת. הרבה ספורים נשארו מן התקופה ההיא מפלאות הנהגות בחורי ישראל במסירות נפשם, למען קיום מצוות התורה ובין אדם לחברו.
אחד מן הספורים שהיה נוהג לספר מרן 'הסטייפלר' שהיה אז מבחורי ישיבות 'נובהרדוק': פעם שהו ברחוב שני בחורים כשברשות אחד מהם בלבד קיים אשור פטור מן הצבא. לפתע הגיח לנגדם שוטר רוסי חמור סבר, בהבזק של רגע אמר הבחור בעל האשור לחברו: "עמוד במקומך ואני אפתח במנוסה, כשיראה השוטר במנוסתי יעזבך וירדוף אחרי ובזמן הזה תמלט נפשך, עד שיתפסני עם האשור בידי". וכך עשה.
לבסוף, כשתפס השוטר את הבחור הבורח, שאלו למעשיו ולסיבת אי הימצאותו בעבודת הצבא, לשמע שאלתו, אמר לו הבחור: "כי הינו פטור מן הצבא". ואף הוציא לו את האשור שהיה מונח בכיסו. למראה האשור שאל אותו השוטר: "א"כ, למה ברחת ממני"? אמר לו הבחור: "כי הרופא הורה לו לרוץ מידי יום כחצי שעה לבריאותי". שאל אותו השוטר: "אבל ראית שאני רודף אחריך, למה א"כ לא עצרת"? השיב לו הבחור לפי תומו: "חשבתי, שגם לך הורה הרופא לרוץ, לצורך הבריאות". וכך נצלו שני הבחורים.

"וְאֵת בִּלְעָם בֶּן בְּעוֹר הָרְגוּ בֶּחָרֶב" (לא ח)
בלעם נהרג בשעה שהלך ליטול שכרו מבלק, על מה שמתו מחמת עצתו כ"ד אלף מישראל. רבנו אפרים ז"ל מביא, שדרשו חז"ל על בלעם את הפסוק הנאמר במשלי: "יֵשׁ דֶּרֶךְ יָשָׁר לִפְנֵי אִישׁ וְאַחֲרִיתָהּ דַּרְכֵי מָוֶת" ('משלי' יד). ודבר זה נרמז בכתוב, שסופי התיבות של: "יֵשׁ דֶּרֶךְ יָשָׁר" הוא: שכ"ר וראשי התיבות הללו עולים למנין כ"ד, לרמוז: שהלך בדרכו לטול את השכר על כ"ד האלף שנהרגו בעקבות עצתו והגיע ל"דַּרְכֵי מָוֶת".

"וַיִּקְצֹף משֶׁה עַל פְּקוּדֵי הֶחָיִל" (לא יד)
פירש רש"י: 'ללמדך; שכל סרחון הדור תלוי בגדולים, שיש כח בידם למחות'. יסוד גדול אנו למדים מכאן: שככל שחכמתו של האדם גדולה, כך אחריותו למעשי העם גדולה. ואמרו חז"ל במסכת 'שבת' (נה.): שאמרה מידת הדין לפני הקב"ה: "מה נשתנו הצדיקים, מן הרשעים, שהולכים לינצל והלא היה בידם למחות ולא מיחו"? ונתקבלה טענת מידת הדין. ואף הוחל הנגף מהמקודשים דוקא, אלו שקיימו את התורה כולה מאלף ועד תי"ו. על מה? על כי היה בידם למחות ולא מיחו. ומאחר שדבריהם נשמעים, היה מוטל עליהם לפעול בדבריהם. ואמרו חז"ל עוד במסכת 'מועד קטן' (ו.): שתלמיד חכם הנמצא בעיר, צרכי העיר בעניני התורה והדת מוטלין עליו.
מן הענין להביא כאן את דבריו המסולאים בפז של רבי שמעון סופר מ'קראקוב' בהקדמת שו"ת 'חתם סופר': לא מצינו באברהם אבינו ע"ה שנזדכך בעפרוריותו כל כך, כמו אצל חנוך, שנתעלה ועלה אל האלקים. אך אין זה חלילה מצד פחיתות וחסרון נפשו, כי אם היה אברהם אבינו ע"ה עושה כאשר עשה חנוך, להתבודד בעצמו מחברת בני אדם, היה מתעלה גם הוא להיות ממלאכי הא-ל. ואשר לא עשה כן, לפי שהתבונן בחכמתו, כי לא באלה חפץ ד' - שישלים האדם את נפשו לבד ואילו את אנשי דורו ישאיר "תַּרְבּוּת אֲנָשִׁים חַטָּאִים" ('במדבר' לב). ומכעיסי ד', כמקרה אשר קרה לדורו של חנוך ודור המבול. הנסיון הזה לימד אותו כי טוב לאדם למעט בהשלמת נפשו, למען הרבות כבוד שמים; למעט את המורדים ולהרבות את העובדים! כי מה יתן ומה יוסיף האדם, אם יוסיף מלאך אחד על אלפי רבבות מלאכי מעלה, הלא ה' בורא וממציא כהנה "חֲדָשִׁים לַבְּקָרִים" ('איכה' ג).
מסעי

"לְמַסְעֵיהֶם עַל פִּי ה' " (לג ב)
כתב רבנו בחיי: 'ועוד יש בזה תועלת אחרת, להודיענו כי הכל לפי הכונה. ומטעם זה נמנו המסעות בשמותם, להורות שהכל תלוי כפי מחשבתם של ישראל בהקב"ה. כשהיו זכאים ועושים רצון השם והיו נוסעים במחשבתם באותן המסעות, ממחשבה רעה לטובה, היתה מדת רחמים שעליהם מרחמת ומגינה עליהם. ולכך: "וַיַּחֲנוּ בְּהַר שָׁפֶר... וַיַּחֲנוּ בְּמִתְקָה" וכשהיו חוטאים ונוסעים ממחשבה טובה לרעה, היתה מדת הדין שעמהם מתוחה כנגדם להענישם. ולכך: "וַיַּחֲנוּ בַּחֲרָדָה" "וַיַּחֲנוּ בְּדָפְקָה" "וַיַּחֲנוּ בְּמָרָה"...
ועוד יכלול ספור המסעות תועלת אחרת; כי ירמוז לעתיד, שהרי דברי הנביאים כולם מוכיחים שהגאולה האחרונה כדמיון הראשונה. וכשם שיצאו ישראל בגאולה ראשונה ממצרים אל המדבר, כן בגאולה האחרונה עתידים שיצאו הרבה מישראל אל המדבר ויעברו במקומות האלה. והקב"ה יכלכלם וינהלם שם, כמו שעשה לישראל במדבר והוא שאמר הנביא: "וְהֵבֵאתִי אֶתְכֶם אֶל מִדְבַּר הָעַמִּים" ('יחזקאל' כ). והכתוב הזה מדבר לעתיד בגאולה אחרונה. והכתוב ירמוז זה, ממה שהזכיר כאן שתי פעמים לשון: "מוֹצָאֵיהֶם", "וַיִּכְתֹּב משֶׁה אֶת מוֹצָאֵיהֶם" וחזר ואמר: "וְאֵלֶּה מַסְעֵיהֶם לְמוֹצָאֵיהֶם". כי האחד, הוא יציאת ישראל ממצרים. והשני יציאתנו מן ה"גָלֻת הַחֵל הַזֶּה" ('עובדיה' א). ולפי שכבר התחיל להזכיר "אֵלֶּה מַסְעֵי" על המסעות לשעבר, על כן אמר: "וְאֵלֶּה מַסְעֵיהֶם" לעתיד ביציאה שניה. כענין שכתוב: "יוֹסִיף ה' שֵׁנִית יָדוֹ" וגו' ('ישעיה' יא). והקב"ה ברחמיו ימהר, יחישה מעשהו, מעשה הגאולה בקרוב ו"נָגִילָה וְנִשְׂמְחָה בוֹ" ('תהילים' קיח)'.


דברים שהצנעה יפה להם
"וידבר משה אל ראשי המטות לבני ישראל"
דיני הנדרים נאמרו "אל ראשי המטות", ולא כשאר המצוות בהן נאמר: "דבר אל בני ישראל", "אמר אל בני ישראל". שינוי זה אינו מקרי. הנדר בא על פי רוב מתוך מניעים אמוציונליים. אדם מתרגש ונסער ממשהו, והוא ממהר להוציא נדר מפיו. רוב הנודרים נמצאים בעת נדרם במצב נפשי לא רגיל, והוא שמביאם לקפוץ ולנדור. יש המתחייב בנדרו לעשות דברים או להימנע מעשייתם, ולאחר מכן קשה לו לעמוד בכך ולקיים את נדרו; יש נודר ואוסר על עצמו דברים המותרים. הכל נעשה מתוך התרגשות, ברגע של התחממות הלב ולהט המוח. ויש לנו כלל: כל עיסוק בעל אופי אמוציונלי רגיש, מביא עמו גל של תגובות נרגשות עוד יותר. התורה אינה רוצה לעודד את הנדרים. אדרבה, היא אומרת (דברים כג, כג): "וכי תחדל לנדור לא יהיה בך חטא". לכן נמנע משה רבינו מהשמעת דיני הנדרים באוזני  כל ישראל. הוא חשש שאם יעסיק את העם בדיני הנדרים, עלול גל גואה של נדרים לפרוץ ולשטוף את המחנה. לכן ביכר להודיע את דיני ה נדרים רק לראשי  המטות ולא לעם כולו. ומכאן לימוד לדורות: כל נושא רגיש, אין לדון בו ברוב עם, אלא בחברת בחירים ומומחים לדבר בלבד. (לקראת שבת).
 
אל תחלל דיבורך
"לא יחל דברו"
"כמו לא יחלל דברו" (רש"י). רבי ישראל המגיד מקוזניץ היה אומר: גם סתם דברים, שיחות חולין, ואפילו דברים בטלים – אל תחלל.              

"וידבר ה אל ראשי המטות לבני ישראל לאמר זה הדבר אשר צוה ה" (ל, ב) 
אמר משה רבנו לבני-ישראל על אודות ראשי המטות, שיהיו יודעים כיצד להעריך את דברי מנהיגיהם, שכן כל אשר יאמרו הם, ראשי המטות, הרי "זה הדבר אשר צוה ה". דברי-סופרים כדברי-תורה הם, ויש לשמוע אותם כשם ששומעים דברי אלהים חיים.
לפיכך הקדימה זאת התורה לפרשת התרת-נדרים, שכן מה טעם יכול חכם להתיר נדר ולעקרו מלמפרע כאילו לא היה – אומר ה"כלי יקר" – משום שחייו היומיומיים ומעשיו של כל אדם מישראל צריכים להיות מסודרים על-פי דעתם ורצונם של חכמי-התורה, 
וממילא אומרים אנו: "כל הנודר על דעת חכמים הוא נודר" – מלכתחילה מתכוון הנודר, שלא יהא תוקף לנדרו אלא אם כן יסכימו לכך החכמים, אבל אם לא יסכימו ויאמרו: "מותר לך", יפקע תוקפו מעיקרא, כשם שיכול הבעל להפר את נדרי אשתו, משום ש"כל הנודרת על דעת בעלה היא נודרת".
הרי כל ענין התרת-נדרים מבוסס על יסוד אמונת-חכמים והנהגת-חכמים, ולכן שפיר יאה כאן ההקדמה הזאת, כי דבריהם של ראשי-המטות, חכמי-התורה, נחשבים כדבר ה.
אף אם יעשה אדם-מישראל את המעשה הכביר ביותר, ואפילו אם ימסור נפשו ויקריב קרבנות, הר אם לא ייעשה הדבר על-פי דעת ורצון חכמי-התורה – לא זו בלבד שלא יהא כל ערך לקרבנות אל עוד יהיו נחשבים כ"שחוטי-חוץ" – כקרבנות שהוקרבו במקום ובאופן שאינם רצויים לפני השם-יתברך, דבר המחייב בכרת. והוא אשר רמזו חכמינו בדרשם את "זה הדבר" שנאמר כאן אצל "ראשי המטות", מ"זה הדבר" שנאמר אצל שחוטי-חוץ (רש"י) – מכיוון שכל פעולה שאינה לפי רצון ראשי-המטות, הריהי מנוגדת לתורה, ואם זוהי פעולה של מסירת-נפש והקרבה – הרי זה בבחינת "שחוטי חוץ" שהם תועבת ה.

"וידבר משה..זה הדבר אשר צוה ה" 
וכי היכן מצינו קודם שאמר ה למשה את ענין התרת נדרים, שהוא מוסר בזה לבני-ישראל? ברם, אחרי חטא-העגל נאמר: "ויחל משה" – ודרשו חכמינו, שהתיר משה את נדרו של הקדוש-ברוך-הוא להכחיד את ישראל (ברכות ל"ב) – הרי מעצם העובדה הזאת כבר ידע משה רבנו, שיש התרה לנדר, וכבר לא היה צריך לציווי מיוחד על כך.
מה טעם נאמרה מצוה זו לראשי-המטות? שכן אמרו חכמינו הבמדרש, כי אין אדם רשאי להישבע אלא אם כן יהיו בו כל המדות הללו: "את ה אלהיך תירא ואותו תעבוד", כי אז "ובשמו תשבע", ולא עוד אלא שעליו להיות ירא-שמים כיוסף ואיוב ולא תהא לו שום עבודה אחרת לעבודת-השם. 
וברור איפוא כי אנשים כגון אלו יחידי-סגולה הם, הלא המה הצדיקים הגדולים מנהיגי ישראל. לפיכך מכוונים כאן הדברים אל ראשי-המטות, כי רק שכמותם יכולים להרושת לעצמם להוציא שבועה מפיהם.

"איש כי ידר נדר לה" (ל, ג) 
הדא הוא דכתיב, כי לא ידע האדם את עתו (מדרש). מה ענין פסוק זה לכאן? 
ברם, מצינו בגמרא, שבשעה שאדם נודר קרבן אל יאמר "לה קרבן", כי אם "קרבן לה", משום שמא יבטא את השם ולא יסיים את המלה "קרבן" ויהא מוציא שם שמים לבטלה (נדרים י). ומבארים המפרשים, כי החשש הוא פן ימות פתאום בטרם יהא סיפק בידו לומר "קרבן".
זוהי איפוא הכוונה שבמדרש, שלפיכך אמר הכתוב "נדר לה" ולא "לה נדר", משום "לא ידע האדם את עתו" – ויש מקום איפוא לחשוש פן ימות באמצע ויהא מוציא שם-שמים לבטלה, על-כן עליו לומר תחילה "נדר" ואחר-כך "לה".
אמר להם הקדוש-ברוך-הוא לישראל, לא תהיו סבורים שהותר לכם להישבע בשמי, אפילו באמת אין אתה רשאי להשבע בשמי אלא אם כן יהיו בך כל המדות הללו: להשבע בשמי אלא אם כן יהיו בך כל המדות הללו: את ה אלהיך תירא ואותו תעבוד ובשמו תשבע (מדרש).
מהו, באמת, עניינו של דבר זה, שאסור להישבע אלא אם כן מחונן האדם בכל המידות הללו? ברם, אמרו חכמינו: "יצרו של אדם מתגבר עליו בכל יום ואלמלא הקדוש-ברוך-הוא עוזרו לא היה יכול לו" (קדושין). 
הרי נתון איפוא האדם במאבק קשה ומר עם היצר-הרע ואינו יכול לנצחו אלא בסייעתא דשמיא. אך במה דברים אמורים, באיסורים שאסרה תורה על האדם – שמסייעים לו לאדם מן השמים כי יוכל לשמרם, אבל בנדרים ושבועות שאדם מקבל על עצמו מרצונו שלו, איננו מקבל כל עזרה וסיוע מן השמים במלחמתו נגד היצר, שכן מי ביקש ממנו כי יוסיף על עצמו עוד איסורים על איסורי התורה, כפי שאמר הכתוב בענין נדרים: 
"למה יקצף אלהים על קולך" (קהלת) – ברצונך ובדיבורך שלך קשרת את עצמך באיסור זה, על-כן עליך להתגבר בכוחות עצמך על היצר-הרע העושה את כל המאמצים להעבירך על האיסור הזה, ברור איפוא שזקוק אדם לזכויות גדולות, לכוחות כבירים ולמידות נאצלות, כדי שיוכל לנצח לבדו במאבק קשה זה.

"לא יחל דברו ככל היוצא מפיו יעשה" (ל, ג) 
מי שנזהר בדיבורו, לבל תחולל שום מלה היוצאת מפיו ולא תהא לבטלה, עליו הכתוב אומר: "ככל היוצא מפיו יעשה" – ברכותיו מתקיימות וכל דיבור שלו נחשב כגזירה שיש למלאה, כפי שאמרו חכמינו: "ותגזר אומר ויקם לך – צדיק גוזר והקדוש-ברוך מקיים".

"ושמע אביה את נדרה..והחריש לה אביה וקמו כל נדריה" (ל, ה)
כאן, בהפרת האב, נאמר סתם: "והחריש לה אביה", ואילו להלן (בפסוק ח), בהפרת הבעל אצל ארוסה, נאמר: "ושמע אישה ביום שמעו והחריש לה", ולהלן מזה (בפסוק ט"ו), בהפרת הבעל אצל נשואה, נאמר: "ואם החרש יחריש לה אשה מיום אל יום". 
ויש להבין, מה משמעותם של השינויים הללו? ברם, אצל האב ביחס לנדרים של בתו יתכן אי-פעם שאפילו אם יחריש לה רגע אחד בלבד, שוב לא יוכל להפר את נדרה; כגון, אם נדרה נדר ברגעים האחרונים של ימי-נערותה, על סף בגרותה, שאז כבר אין בידי האב להפר את נדרה. לפיכך לא נאמר כאן: "ביום שמעו", שכן אפילו ברגע אחד עלול האב לפעמים לגרום לידי "וקמו כל נדריה".
אצל אסה ארוסה גם-כן יתכן שאפילו אם יחריש לה הבעל שעות מספר, שוב לא יוכל להפר את נדרה, כגון אם בינתיים נשאה לאשה, שאז הדין הוא: "אין הבעל מיפר בקודמין", ואחרי הנשואין אין עוד בידו להפר את אשר נדרה באירוסיה. לעומת-זה אצל אשה נשואה יש בידי הבעל פנאי של יום תמים, כדי להפר את נדרי אשתו, ורק אם החריש לה "מיום אל יום" אזי "והקים את כל נדריה".

"ונדר אלמנה וגרושה כל אשר אסרה על נפשה יקום עליה" (ל, י) 
בכל הפרשה לא נאמר אלא "יקום" או "יקומו" בלי "עליה", ואיללו כאן אצל אלמנה וגרושה נאמר: "יקום עליה"? ברם, הגמרא (זבחים מ"ג) מפרשת את הפסוק: "והנפש אשר תאכל בשר וטומאתו עליו" (ויקרא ז, כ), כי הכוונה היא רק לטומאת-הגוף, לפי ש"עליו" היינו "מי שטומאה פורחת ממנו" – שהטומאה שרויה עליו ובידו להסירה מעליו על-ידי טבילה.
כידוע קיימת דעה אצל כמה מהפוסקים, כי אשה שיש לה בעל או אב, אי אפשר להתיר את נדרה אלא על-ידי הפרת הבעל או האב, אבל לא על-ידי התרת חכם, לעומת-זה, אלמנה וגרושה, שכבר אין להן הפרה של בעל, אפשר להתיר את נדרן על-ידי התרת חכם.
לפיכך, סתם אשה נאמר בה רק "יקום" בלי "עליה", שכן ההפרה אינה תלויה בעצמה, כי אם בבעלה או באביה – אבל אלמנה וגרושה, שיכולות להתיר את נדרן על-ידי התרת חכם, יאה לומר בהן "עליה", לפי שהנדר שרוי עליהן ובידן להשתחרר הימנו – כשם ש"עליו" הנאמר אצל טומאה כוונתו לטומאה השרויה על האדם ובידו להיטהר הימנה.

"וידבר משה אל העם לאמר" (ל"א, ג)
אף-על-פי ששמע שמיתתו תלויה בדבר עשה בשמחה ולא איחר (רש"י).
השם-יתברך אמר למשה: "נקום נקמת בני ישראל מאת המדינים" (פסוק ב), ואילו משה אמר לבני-ישראל: "לתת נקמת ה במדין"? 
שכן באמת הרי חטאו המדינים כלפי אלהים, כי הכשילו את בני-ישראל בזנות, וכן חטאו כלפי ישרלא, כי נדמו לנפילתם של עשרים וארבעה אלף איש מהם, אמר איפוא השם-יתברך למשה: מוחל אני על כבודי, אולם על אשר עשו לבני-ישראל איני יכול למחול – "נקום נקמת בני ישראל". אך מששמע משה: "אחר תאסף אל עמך" – כי מיתתו תלויה במלחמת-מדין זו, חושש היה שמא יאמרו ישראל, כי גם הם מוחלים על כבודם, מתוך רצון להאריך את חייו, לפיכך אמר להם: "לתת נקמת ה במדין" – שהמדובר הוא בכבוד-שמים ואין למחול על כך.
ולפיכך נאמר: "וימסרו" – היינו: "על כרחן" (רש"י) – שהיו מוכרחים ללכת בניגוד לרצונם, מאחר שאמר להם משה כי נקמת ה היא. הרי מכאן ראיה, שעשה זאת משה רבנו בשמחה, שכן יכול היה בנקל לעכב את הנקמה, אילו אך היה מוסר לבני-ישראל את דברי ה כהוייתם: "נקום נקמת בני ישראל", אלא בכך-זאת רצה שיתמלא רצון השם-יתברך, אף כי מיתתו תלויה בדבר.
כאשר מלך יוצא למלחמה כדי לנקום את נקמת עמו, עדיין אין בכך משום הוכחה, שהוא עושה זאת מחמת חיבתו לעמו, אלא יתכן מאד שהוא עושה זאת רק לטובת עמו, שכן "אין מלך בלי עם" ועליו להגן איפוא על עמו, כדי לשמור על מעמדו המלכותי. רצה הקדוש-ברוך-הוא שיהיו בני-ישראל יודעים, כי משה רבנו יוצא למלחמה במדין אך ורק לטובתם ולכבודם, משום שהוא עצמו לא יפיק עוד משה שום תועלת, שכן מיד לאחרי המלחמה עליו להאסף אל עמו. 
זהו איפוא החידוש שבדבר, שאף-על-פי-כן עשה זאת משה בשמחה וברצון, כי בין כה ובין כה לא נתכוון לתועלתו כי אם לטובת ישרלא. משראו בני-ישראל את גודל אהבתו של משה אליהם, נתגברה בהם פי כמה אהבתם אליו וסירבו ללכת – "וימסרו – על כרחן".

"החלצו מאתכם אנשים לצבא...לתת נקמת ה במדין" (ל"א, ג) 
"החלצו", היינו, הסרה (כגון: "וחלצה את נעלו מעל רגלו"). משה רבנו אומר לבני-ישראל, כי יחלצו מעל עצמם כל נגיעה עצמית שהיא ולא תהא כוונתם במלחמה זו לא לכבוד עצמם ולא לשם ענין אישי כלשהו, כי אם רק לכבוד שמים – "לתת נקמת ה במדין". 
לפיכך אומר רש"י: "אנשים – צדיקים", לפי שרצה משה רבנו כי תהיה מלחמתם רק לשם-שמים ולא מחמת שאיפות-נקמה אישיות, ולשם כך דרושים באמת אנשים צדיקים. ועל-כן היה הכרח לגייסם בעל-כרחם – "וימסרו – על כרחן" – מאחר שלא האמינו כי אכן צדיקים הם וכי יוכלו באמת לכוון רק לשם-שמים.
כל מאבק המתנהל למען היהדות, מן החובה שיהיה כולו לשם-שמים, טהור מכל פניות ונגיעות. אמנם בכל מלחמה נעוץ הרבה מן הרע, אולם אם הכוונה טהורה היא ונאמנה, לשם-שמים, אזי אין המלחמה מזיקה כלל. אבל אם אין הכוונה טהורה, משפיעה המלחמה לרעה.

"אלף למטה אלף למטה לכל מטות ישראל" (ל"א, ד) 
לרבות שבט לוי (רש"י).
מקשים המפרשים, אם גם משבט לוי גוייסו אנשים למלחמה, הרי צריכים היו להיות שלושה-עשר אלף איש משלושה-עשר שבטים, ולמה איפוא נאמר בפסוק הסמוך: "וימסרו מאלפי ישראל...שנים-עשר אלף"? 
ברם, על הכתוב: "וימסרו" אומר רש"י: "מששמעו שמיתת משה תלויה בנקמת מדין לא רצו ללכת עד שנמסרו על כרחן" (פסוק ה). במה דברים אמורים אלא בשאר שבטי ישראל, ואילו לגבי שבט לוי הלא נאמר: "האומר לאביו ולאמו לא ראיתיו ואת אחיו לא הכיר ואת בניו לא ידע" (דברים ל"ג, ט) – שבכוחם לשכוח את כל הקרובים והיקרים להם מפני רצון וכבוד השם-יתברך, ואף אם ידעו כי מיתת מנהיגם האהוב תלויה במלחמה זו, בכל-זאת הלכו ברצון למלא את רצון השם-יתברך.
ובכן יוצא שאמנם יו שלושה-עשר אלף, אך להלן הלא הכתוב מדבר באלה שנמסרו על כרחם, והם באמת לא מנו אלא שנים-עשר אלף בלבד, שכן האלף של שבט לוי הלך מרצונו הטוב.

"וימסרו מאלפי ישראל" (ל"א, ה) 
להודיעך שבחן של רועי ישראל כמה הם חביבים על ישראל. עד שלא שמעו במיתתו מהו אומר: עוד מעט וסקלוני, ומששמעו שמיתת משה תלויה במקמת מדין לא רצו ללכת עד שנמסרו על כרחן (רש"י).
לשם-מה מוזכר כאן, אגב ציון שבחן של ישראל, מה שאמרו: "עוד מטע וסקלוני"?
ברם, כל אימת שיש לישראל טענות ותרעומות כלפי מהניגיהם, אפשר שתהא לזה אחת משתי משמעויות: או שכוונתם רעה, או להיפך – שהמנהיגים חביבים ויקרים עליהם ביותר, עד שהם מתייחסים אל המנהיג כאל אביהם, ודרך העולם הוא שבנים מפנים את כל טענותיהם כלפי אביהם ותובעים ממנו את כל צרכיהם. 
ואכן כך אמר משה רבנו: "האנוכי הריתי את העם הזה או אנוכי ילידתיהו" – הרי משמע שאלמלי היה אביהם היו טעמונתיהן צודקות.
אם-כן, מאחר שגילו בני-ישראל חיבה כה גדולה למשה רבנו ולא רצו ללכת ולנקום באויביהם כדי להאריך את חייו – הרי זו איפוא הוכחה מובהקת כי גם בזמן שהיו להם טענות ותרעומות כלפיו, עד שאמר הוא: "עוד מעט וסקלוני", לא היה זה מחמת כוונות רעות, אלא משום שהתייחסו אליו כאל אביהם, והרי דבר זה גופו יש בו משום שבח לישראל.

"וישלח אתם משה אלף למטה לצבא אתם ואת פינחס" (ל"א, ו) 
מגיד שהיה פינחס שקול כנגד כולם, ולמה הלך פינחס ולא הלך אלעזר? אמר הקדוש-ברוך-הוא: מי שהתחיל במצוה יגמור (רש"י).
מדוע שואל עכשיו רש"י: "למה הלך פינחס ולא הלך אלעזר" – אחרי שהיה פינחס שקול כנגד כולם"?
ברם, באותו פסוק להלן אומר רש"י, כי בעזרת הציץ הרג פינחס את מלכי מדין, ולפיכך היה הוא שקול כנגד כולם, שכן אנשי-הצבא הרגו את המון העם ואילו פינחס הרג את המלכים, והמלך הלא שקול הוא כנגד כל העם ויוצא ממילא שהגדיל פינחס לעשות במדה שעשו כל אנשי-הצבא.
ובכל, מתחילה לא היה רש"י יכול לשאול, למה הלך פינחס ולא הלך אלעזר, שהרי אלעזר היה הכהן-הגדול וחייב היה לעשות את העבודה במשכן, ואילו פינחס לא היה אלא כהן-הדיוט, ועל-כן הלך הוא ולא אלעזר.
אבל עכשיו שאמר רש"י, כי פינחס היה שקול כנגד כולם, מאחר שהרג את מלכי מדין בעזרת הציץ הנכלל בין בגדי-הכהונה של הכהן הגדול, ואם-כן כבר לא היה אלעזר יכול לעשות את העבודה במשכן, משום שהיה הציץ חסר לו – ממילא חוזרת הקושיה: למה הלך פינחס ולא הלך אלעזר עם הציץ, והלא פינחס בהיותו כהן-הדיוט יכול היה לעשות את העבודה גם בארבעה בגדים? מתרץ איפוא רש"י תירוץ אחר: "מי שהתחיל במצוה יגמור".
כוח הרע של מדין החטיא עשרים וארבעה אלף איש משבט שמעון, אשר במעשיהם הוסיפו עוצמה ויתר שאת לכוח-הרע. לפיכך, משבאו ללחום נגד הכוח הזה של מדין, היו זקוקים לכוח כביר של עשרים וארבעה אלף צדיקים. כל המחנה מנה שנים-עשר אלף ופינחס היה שקול כנגד כולם, הרי ביחד: עשרים וארבעה אלף.

"ויקצף משה על פקודי החיל...החייתם כל נקבה" (ל"א-י"ד, ט"ו) 
בעצם הרי לא נצטוו מתחילה להרוג את הנקבות, ולמה איפוא קצף עליהם עתה?
הרי מכאן ראיה, כי דבר שהשכל מחייבו יש לעשותו מבלי לחכות לפקודה. לפיכך אמר גם בלעם: "חטאתי כי לא ידעתי כי אתה נצב לקראתי" (כ"ב, ל"ד) – שאם אין אדם מבין דבר שיש להבינו, הרי זה בגדר חטא...

"אלה מסעי בני ישראל אשר יצאו מארץ מצרים לצבאתם ביד משה ואהרן" (ל"ג, א) 
מצינו במדרש, כי מכיוון שגאולת-מצרים באה על-ידי בשר-ודם לא יכלה להיות נצחית ומן ההכרח היה שתבאו אחריה גלות אחרת; אולם לעתיד תבוא הגאולה על-ידי השם-יתברך בכבודו ובעצמו, ואז היא תהיה נצחית.
זהו שמרמז הכתוב: "אלה מסע בני ישראל" – לפיכך יהיו ישראל נאלצים לנדוד עוד בגלויות שונות אחרי גאולת-מצרים, משום "אשר יצאו מארץ מצרים ביד משה ואהרן" – שנגאלו ממצרים באמצעות בשר-ודם, ולכן אין הגאולה יכולה להיות נצחית.
ואכן, ראשי-התבות של "אלה מסעי בני ישראל" מרמזים על ארבע הגלויות הבאים: אדום, מדי, בבל, יון. 

"ויכתב משה את מוציאהם למסעיהם ואלה מסעיהם למוצאיהם" (ל"ג, ב)
שמות המקומות השונים במדבר ניתנו בהתאם למאורעות שנתרחשו שם בבני-ישראל (כגון "קברות-התאוה", "מרה", "רפידים", וכיוצא בזה). זהו איפוא פשוטו של פסוק: "ויכתוב משה את מוצאיהם למסעיהם" – משה רבנו כתב את המאורעות ("מוצא" פירושו גם מקרה ומאורע, ככתוב: "את כל המוצאות אותם" – יהושע ב, כ"ג), אשר אירעו לישראל במסעיהם; "ואלה מסעיהם למוצאיהם" – ואלה שמות מקומות-מסעיהם אשר הותאמו אל המאורעות הללו.
מצינו במדרש, כי בגאולה העתידה יעביר השם-יתברך שוב את בני-ישראל דרך כל אותם ארבעים ושניים המסעות אשר עברו במדבר אחרי יציאת-מצרים, כפי שאמר יחזקאל הנביא בנבואתו: "והבאתי אתכם אל מדבר העמים" (יחזקאל כ, ל"ה). זהו איפוא שמרמז הכתוב: "ואלה מסעיהם" – המסעות הללו יהיו גם "למוצאיהם" – כאשר בניהם אחריהם יצאו מגלותם האחרונה, יעברו גם הם את המסעות האלה.
"כי אתם עברים את הירדן אל ארץ כנען...ואבדתם את כל משכיתם ואת כל צלמי מסכתם תאבדו" (ל"ג, נ"א-נ"ב) 
מצינו בגמרא, שהיה משה רבנו מסוגל לבטל לחלוטין את יצר העבודה זרה, אלא שחסרה לו זכותה של ארץ-ישראל (ראה עירובין ל"ב). לפיכך אמר הכתוב: "כי אתם עוברים את הירדן" – מכיון שרק אתם עוברים את הירדן בלעדי משה, על-כן "ואבדתם את כל משכיתם ואת כל צלמי מסכתם תאבדו" – לבל תיכשלו בהם. ואילו היה גם משה עובר עמכם את הירדן אל הארץ, היה הוא מבטל את היצר העבודה-זרה ולא הייתם חוששים מפני כל אלה.

"אל אשר יצא לו שמה הגורל לו יהיה" (ל"ג, נ"ד) 
מקרא קצר הוא זה (רש"י).
חכמינו אמרו, שלפיכך נקראת ארץ-ישראל "ארץ-הצבי", כי כשם שהצבי הזה משהופשט עורו מעליו שוב אינו יכול לחזור ולכסות את גופו מאחר שהוא מתכווץ, כך גם ארץ-ישראל בזמן שישראל יושבים עליה הריהי מתכווצת (גיטין נ"ז). 
משמע איפוא כי לפני שנכנסו ישראל לארץ היה שטחה מצומצם מאד, כך שלא הספיק לכל שבט השטח שניתן לו; אך לאחר שהוטל הגורל נתרחבו ממדי השטח בהתאם לגודלו של השבט.
זהו איפוא פשוטו של הפסוק: "אל אשר יצא לו שמה הגורל – לו יהיה", אחרי שנפל הגורל על שטח פלוני בשביל שבט פלוני, נתהווה השטח הראוי בהתאם לצרכיו של השבט.
וזהו שנתכוון רש"י לומר: "מקרא קצר הוא זה" – המקרא מדבר כאן בכברת-האדמה הקצרה שנתרחבה אחר-כך.

"והיו הערים להם לשבת" (ל"ה, ב-ג) 
לשם-מה חוזר הכתוב על כך פעמיים? ברם, ערי הלויים הלא שימשו בעת ובעונה אחת גם ערי-מקלט לרוצחים בשוגג, והשם-יתברך הרוצה לראות אך טוב, בישראל אומר איפוא: מי יתן ולא יקרו מקרים כאלה ולא תהיינה הערים הללו מקום המוכן לפורעניות כי אם רק "להם לשבת" – ללויים בלבד.


פרשת מסעי 

"אלה מסעי בני ישראל אשר יצאו מארץ מצרים לצבאתם ביד משה ואהרן" (ל"ג, א) 
מצינו במדרש, כי מכיוון שגאולת-מצרים באה על-ידי בשר-ודם לא יכלה להיות נצחית ומן ההכרח היה שתבאו אחריה גלות אחרת; אולם לעתיד תבוא הגאולה על-ידי השם-יתברך בכבודו ובעצמו, ואז היא תהיה נצחית.
זהו שמרמז הכתוב: "אלה מסע בני ישראל" – לפיכך יהיו ישראל נאלצים לנדוד עוד בגלויות שונות אחרי גאולת-מצרים, משום "אשר יצאו מארץ מצרים ביד משה ואהרן" – שנגאלו ממצרים באמצעות בשר-ודם, ולכן אין הגאולה יכולה להיות נצחית.
ואכן, ראשי-התבות של "אלה מסעי בני ישראל" מרמזים על ארבע הגלויות הבאים: אדום, מדי, בבל, יון. 

"ויכתב משה את מוציאהם למסעיהם ואלה מסעיהם למוצאיהם" (ל"ג, ב)
שמות המקומות השונים במדבר ניתנו בהתאם למאורעות שנתרחשו שם בבני-ישראל (כגון "קברות-התאוה", "מרה", "רפידים", וכיוצא בזה). זהו איפוא פשוטו של פסוק: "ויכתוב משה את מוצאיהם למסעיהם" – משה רבנו כתב את המאורעות ("מוצא" פירושו גם מקרה ומאורע, ככתוב: "את כל המוצאות אותם" – יהושע ב, כ"ג), אשר אירעו לישראל במסעיהם; "ואלה מסעיהם למוצאיהם" – ואלה שמות מקומות-מסעיהם אשר הותאמו אל המאורעות הללו.
מצינו במדרש, כי בגאולה העתידה יעביר השם-יתברך שוב את בני-ישראל דרך כל אותם ארבעים ושניים המסעות אשר עברו במדבר אחרי יציאת-מצרים, כפי שאמר יחזקאל הנביא בנבואתו: "והבאתי אתכם אל מדבר העמים" (יחזקאל כ, ל"ה). זהו איפוא שמרמז הכתוב: "ואלה מסעיהם" – המסעות הללו יהיו גם "למוצאיהם" – כאשר בניהם אחריהם יצאו מגלותם האחרונה, יעברו גם הם את המסעות האלה.

"כי אתם עברים את הירדן אל ארץ כנען...ואבדתם את כל משכיתם ואת כל צלמי מסכתם תאבדו" (ל"ג, נ"א-נ"ב) 
מצינו בגמרא, שהיה משה רבנו מסוגל לבטל לחלוטין את יצר העבודה זרה, אלא שחסרה לו זכותה של ארץ-ישראל (ראה עירובין ל"ב). לפיכך אמר הכתוב: "כי אתם עוברים את הירדן" – מכיון שרק אתם עוברים את הירדן בלעדי משה, על-כן "ואבדתם את כל משכיתם ואת כל צלמי מסכתם תאבדו" – לבל תיכשלו בהם. ואילו היה גם משה עובר עמכם את הירדן אל הארץ, היה הוא מבטל את היצר העבודה-זרה ולא הייתם חוששים מפני כל אלה.

"אל אשר יצא לו שמה הגורל לו יהיה" (ל"ג, נ"ד) 
מקרא קצר הוא זה (רש"י).
חכמינו אמרו, שלפיכך נקראת ארץ-ישראל "ארץ-הצבי", כי כשם שהצבי הזה משהופשט עורו מעליו שוב אינו יכול לחזור ולכסות את גופו מאחר שהוא מתכווץ, כך גם ארץ-ישראל בזמן שישראל יושבים עליה הריהי מתכווצת (גיטין נ"ז). 
משמע איפוא כי לפני שנכנסו ישראל לארץ היה שטחה מצומצם מאד, כך שלא הספיק לכל שבט השטח שניתן לו; אך לאחר שהוטל הגורל נתרחבו ממדי השטח בהתאם לגודלו של השבט.
זהו איפוא פשוטו של הפסוק: "אל אשר יצא לו שמה הגורל – לו יהיה", אחרי שנפל הגורל על שטח פלוני בשביל שבט פלוני, נתהווה השטח הראוי בהתאם לצרכיו של השבט.
וזהו שנתכוון רש"י לומר: "מקרא קצר הוא זה" – המקרא מדבר כאן בכברת-האדמה הקצרה שנתרחבה אחר-כך.

"והיו הערים להם לשבת" (ל"ה, ב-ג) 
לשם-מה חוזר הכתוב על כך פעמיים? ברם, ערי הלויים הלא שימשו בעת ובעונה אחת גם ערי-מקלט לרוצחים בשוגג, והשם-יתברך הרוצה לראות אך טוב, בישראל אומר איפוא: מי יתן ולא יקרו מקרים כאלה ולא תהיינה הערים הללו מקום המוכן לפורעניות כי אם רק "להם לשבת" – ללויים בלבד.

"וַיִּסְעוּ מִקִּבְרֹת הַתַּאֲוָה וַיַּחֲנוּ בַּחֲצֵרֹת" (במדבר לג יז)
הצדיק רבי יצחק מוורקה, היה דורש על פסוק זה, אם רוצה אדם, באמת ובתמים, להתרחק מהתאוות האורבות לפתחו ולמלט את נפשו מהליכה בדרך החטא, האמצעי לכך הוא; "וַיַּחֲנוּ בַּחֲצֵרֹת". עליו להתהלך כל הימים בהכרה איתנה, שכל העולם הזה אינו אלא בחינת 'חצר' ו'פרוזדור', לעומת חיי הנצח המזומנים לו לאדם ב'טרקלין' שבעולם הבא.

"וְהָיָה אֲשֶׁר תּוֹתִירוּ מֵהֶם לְשִׂכִּים בְּעֵינֵיכֶם וְלִצְנִינִם בְּצִדֵּיכֶם" ('במדבר' לג נה)
"שִׂכִּים" ו"צְנִינִם", הם קוצים דוקרניים. ולפי זה, מזהיר כאן משה את בני עמו, שאם ישאירו את הנכרים, בתחומי ההתנחלות שלהם, עתידים אלה להצר את צעדיהם ולהציק להם, כקוצים דוקרניים הפוגעים במי שבא איתם במגע. לדעת כמה מחכמי ישראל, מרמז כאן משה, לשני סוגים מצויים של שונאי ישראל; א. שונאים שאינם מסתירים את איבתם לישראל והם כ"שִׂכִּים" בעינים, שפגיעתם גלויה לעיני הרבים. ב. שונאים המעמידים פני ידידים ואוהבים והם כ"צְנִינִם" בצדדים, שכלפי חוץ הם אדיבים ומסבירי פנים, אולם חותרים בסתר תחת קיום ישראל. משני סוגים אלה של שונאי ישראל, מסוכנים יותר האויבים הנסתרים, המערימים על ישראל, שאינם אלא "מבקשי טובתם". ולכן קשה להישמר מפניהם.

סיפור לפרשה
אחד מחסידיו של רבי משה מקוברין, סבל זמן רב מבתו הבוגרת שנהגה עצמאות יתר בעניני שידוכין ודחתה בעקביות הצעות רבות של שדכנים, למגינת לבם של הוריה הקשישים. כשראה אבי הנערה, שבתו עומדת בסרבנותה העקשת ודוחה שוב ושוב כל בחור המוצע על ידו, החליט לנסוע אל רבו בקוברין, כדי לשמוע את עצתו הטובה, בענין שהציק לו יומם ולילה. אמר לו ר' משה בחיוך, לאותו חסיד: "לדעתי, אין מקום להתרעם על בתך, הדוחה שוב ושוב את החתנים שאתה מציע לה. הלא פסוק מפורש בסוף פרשת 'מסעי': "זֶה הַדָּבָר אֲשֶׁר צִוָּה ה' לִבְנוֹת צְלָפְחָד לֵאמֹר לַטּוֹב בְּעֵינֵיהֶם תִּהְיֶינָה לְנָשִׁים" ('במדבר' לו ו). לבנות צלפחד הצדקניות נאמר אפוא, שתהיינה לנשים למי שמוצאים חן בעיניהם ולא למי שנושאים חן בעיניהם של המחותנים". 

"אֵלֶּה מַסְעֵי בְנֵי יִשְׂרָאֵל אֲשֶׁר יָצְאוּ מֵאֶרֶץ מִצְרַיִם" ('במדבר' לג א)
'משל למלך, שהיה בנו חולה והוליכו למקום רחוק לרפאותו. כשהיו חוזרין, התחיל אביו מונה כל המסעות. אמר לו; כאן ישננו. כאן הוקרנו. כאן חששת את ראשך' (רש"י)
מהו הנמשל של; 'כאן ישננו. כאן הוקרנו. כאן חששת את ראשך', ביחס לבני ישראל? וכי לא היה להם לישון, או להקר את עצמם? אלא, 'כאן ישננו'. היינו; שנרדמו בשעת מתן תורה, עד שהיה משה רבנו צריך להעירם (כפי שאומר המדרש; 'בא ומצאן שהיו ישנים'). 'כאן הוקרנו', היינו; אותה 'קרירות' שהכניס בהם עמלק, לגבי עבודת הבורא, ככתוב: "אֲשֶׁר קָרְךָ בַּדֶּרֶךְ". ו'כאן חששת את ראשך', היינו; חטא העגל, שהיו לך 'חששות' ביחס ל'ראש' ומנהיג שלך, ספקות בעיקרי האמונה. (אדמו"ר רא"מ מגור זצ"ל)

סיפור לפרשה
הצדיק רבי נפתלי מרופשיץ, היה מגדולי האדמו"רים בדורו ואלפי חסידים נהרו לחצרו, כדי להתבשם מאמרותיו השנונות ומשיחותיו החריפות, שעוררו התפעלות בלב כל שומע. פעם אמרה לו אשתו החכמה והמלומדת: "מה ראו הקדמונים, לקבוע בברכות השחר נוסח מיוחד לגברים; 'ברוך שלא עשני אשה'? הנה, מצויים בכל קהילה בישראל, בורים ועמי ארצות לרוב וכיצד יעלה על הדעת, שפלוני הבור, שאין בו 'לא תורה ולא סחורה', יעדיף את עצמו על פני הרבנית מרופשיץ, המשכלת ומלומדת? והרי גם הוא מברך בכל בוקר ברכת 'שלא עשני אשה"'? נתחייך רבי נפתלי כנגד אשתו והשיב לה, כדרכו, בשנינות לשון; "עליך ליתן דעתך, שכל איש בישראל, אינו מברך ברכה זו, אלא כלפי האשה שלו".

"אֵלֶּה מַסְעֵי בְנֵי יִשְׂרָאֵל אֲשֶׁר יָצְאוּ מֵאֶרֶץ מִצְרַיִם" (לג א)
מבאר המלבי"ם: שאף שהיה צריך לכתוב: "אֵלֶּה מַסְעֵי בְנֵי יִשְׂרָאֵל אֲשֶׁר נָסְעוּ לְאֶרֶץ יִשְׂרָאֵל", שהנסיעה תאמר תמיד אל מה שאליו היעוד להגיע. ולא ממה שממנו הגיעו ויצאו. אלא שבעד להכנס לא"י היו יכולים בלי כל המסעות האלה. אלא בכל מסע, היתה יציאה חדשה מארץ מצרים, דהיינו: מגלוליהם וטומאתם. לכך אמר הכתוב: "אֲשֶׁר יָצְאוּ מֵאֶרֶץ מִצְרַיִם".

"וַיַּחֲנוּ בְּמִדְבַּר סִין" (לג יא)
כתב רבנו יעקב 'בעל הטורים': 'מתחילה נקרא "מִדְבַּר סִין" ולבסוף "מִדְבַּר סִינָי", שנתוסף לו יו"ד כנגד עשרת הדברות. סי"ן ימים היה משה בהר'.

"וַיַּעַל אַהֲרֹן הַכֹּהֵן" (לג לח)
כתב רבנו הגר"ח קנייבסקי שליט"א בספרו 'טעמא דקרא': לכאורה פסוק זה אין מקומו כאן בין המסעות. ועיין במסכת ר"ה (ג.) שדרשו: כיון שמת אהרן נסתלקו ענני כבוד, 'וכסבור הכנעני ניתנה רשות להלחם בישראל' ועיין שם בתוספות, שהוכיחו מהפסוקים, דדרשא זו נדרשת מהאי קרא דפרשת 'מסעי' ולא מקרא דפרשת 'חוקת'. ע"ש. וצריך ג"כ טעם, למה התורה כתבה זה כאן ולא בפרשת 'חוקת'?.
אבל כל זה יתבאר על פי דברי ה'ירושלמי' בתחילת מסכת 'יומא' (הביאו ג"כ רש"י בפרשת 'חוקת'): שכשנלחם הכנעני אתם, בקשו ישראל לחזור למצרים וחזרו לאחוריהם ח' מסעות, עד שהחזירום שבט לוי בעל כרחם עי"ש. א"כ מקומו כאן, בין המסעות, שעי"ז חזרו ח' מסעות עד שהחזירום להר ההר. ומפני כבודן של ישראל לא כתבתו התורה בפירוש, רק ברמז.

 
 
 
פרשת דברים

ספר דברים
הצדיק רבי יהודה ליב מגור, בעל "שפת אמת", היה אומר: ספר "דברים" הוא בבחינת "תפילין של יד", שכל הפרשיות בהן מרוכזות בבית אחד. לעומת זאת ארבעת הספרים הראשונים בתורה (בראשית, שמות, ויקרא, במדבר) הם בבחינת "תפילין של ראש", בהן ערוכות ארבע הפרשיות בארבעה בתים. ונקרא הספר החמישי בתורה "דברים", כוון שבתחילתו ובסופו מצויים הרבה דברי-תוכחה, שתכליתם לקרב ולקשור ליבותיהם של ישראל אל התורה – בדומה לתפילין של יד, שאנו מקיימים בהן "וקשרתם" כנגד הלב.

"אלה הדברים אשר דבר משה… " (א, א) 
פרשת "דברים" נקראת בכל שנה בשבת הסמוכה לתשעה באב, וכל כך למה? כי בפתח הפרשה הזאת מספר משה על חטא מרגלים, שהוציאו דיבת הארץ היעודה לישראל והמיטו בכך אסון כבד על דור יוצאי מצרים (שימותו במדבר ולא יבואו אל הארץ המובטחת) ארעה בליל תשעה באב. כך שנינו במסכת תענית (כ"ט, ע"א) על הפסוק "ויבכו העם בלילה ההוא" (במדבר י"ד, א): אותו לילה, ליל תשעה באב היה, אמר להם הקב"ה לישראל: אתם בכיתם בכייה של חינם (בכיית שווא, בשעה שהמרגלים הוציאו דיבה על הארץ; ובכך גיליתם שאינכם בוטחים בה, שהבטיח להוריש לכם את ארץ כנען); ואני קובע לכם בכייה לדורות (בליל תשעה באב, שבו עתידים ישראל להתאבל על חורבן בית-המקדש).

"אלה הדברים אשר דבר משה… " (א, א) 
אומרים חכמי ישראל: "אלה" – ראשי תיבות של אבק לשון-הרע. בכך מרמז לנו הכתוב, שעל חטא לשון-הרע דיבר משה בהדגשה יתרה סמוך לפטירתו. 
במסכת בבא בתרא (קס"ה, ע"א) שנינו: רובם של החוטאים – בגזל; מיעוטן – בעריות (בעברות על מוסר חיי המשפחה); 
וכולם – באבק לשון-הרע. ממאמר-חז"ל זה משמע, שחטא לשון-הרע שכיח בקרב המוני העם יותר משאר החטאים 
בתחום שבין אדם לחברו. משום כך התעכב משה רבנו על חטא זה במיוחד, כשבא להוכיח את בני ישראל לפני מותו.

"אלה הדברים אשר דבר משה… " (א, א) 
על פסוק זה אומר הצדיק רבי לוי יצחק מברדיצב ("סנגורם של ישראל"): "אלה הדברים" – דברי המוסר והתוכחות – לא אמר משה אלא בשעה שהשמיע דבריו "אל כל ישראל". אבל כאשר היה מכוון דבריו כלפי מעלה, באזני הקב"ה, לא הזכיר חלילה עוונותיהם של ישראל; אלא הרבה לספר בשבחם והיה מפליג בדברים על מידותיהם הטובות של בני עמו. 
וכן מצינו בזוהר הקדוש (חלק א, רנ"ד): גדעון בן יואש (השופט מבני מנשה – שופטים ו-ח) לא היה צדיק ולא בן צדיק. ומשום 
שאמר טובות על ישראל, אמר לו הקב"ה: "לך בכוחך זה, והושעת את ישראל!" (שופטים ו, י"ד). לעומת זאת ישעיהו הנביא, 
שכינה את ישראל "עם טמא שפתים" (ישעיה ו, ה). נענש על כך קשות, כמובא במסכת יבמות (מ"ט, ע"ב).
בעניין זה מספרים, שהצדיק רבי לוי יצחק נכנס פעם לבית-המדרש הגדול בברדיצב ומצא שם מגיד אורח, שעמד על 
הבימה ודרש באזני הקהל, כדרך מגידים, הוכיח האיש את קהל-השומעים בדברים קשים, ובייחוד התעכב על עברות 
שבין אדם למקום, שהמוני העם לוקים בהן מדעת ושלא מדעת.
בתום הדרשה אמר רבי לוי יצחק למגיד האורח: אחרי שהשמעת באזני הקהל הקדוש דברי מוסר והוכחת את אנשי 
ברדיצב על עוונותיהם כלפי אבינו שבשמים – הגיע הזמן לזעוק כלפי מעלה על הצער והייסורים, שסובלים אחינו בני 
ישראל בגלות הארוכה, עד שיתעוררו רחמיו של הבורא יתברך על עמו הנענה והנדכא..


"ולבן וחצרת" (א, א) 
אמר להם (משה לישראל בשם ה): לא היה לכם ללמוד ממשה שעשיתי למרים (אחותו של משה) בחצרות (שלקתה בצרעת על שדיברה לשון-הרע באחיה – במדבר י"ב)?! אם למרים הצדקת אל נשאתי פנים בדין – קל וחומר לשאר בני-אדם!
דבר אחר "וחצרות": ומה מרים, שלא דיברה לשון-הרע אלא באחיה הקטן (הצעיר ממנה), כך נענשה; המדבר במי שגדול הימנו – על אחת כמה וכמה (כל שכן שיענש בכל חומרת הדין)!
דבר אחר "וחצרות": ומה מרים, כשדיברה הדבר (לשון-הרע באחיה) לא שמעה כל בריה אלא הקב"ה בלבד, שנאמר: "וישמע ה" (במדבר י"ב, ב), כך נענשה; המדבר בגנותו של חברו ברבים – על אחת כמה וכמה (ודאי שענשו חמור)!

"ויהי בארבעים שנה, בעשתי-עשר חדש באחד לחדש, דבר משה אל בני ישראל… "(א, ג)
כותב כאן רש"י: הכתוב כאן מלמדנו, שמשה לא הוכיח את ישראל אלא סמוך למיתה; והוא למד זאת מיעקב אבינו, שלא הוכיח את בניו אלא סמוך למיתה (בראשית מ"ט). ומפני ארבעה דברים אין מוכיחים את האדם אלא סמוך למיתה: כדי שלא יהא מוכיחו וחוזר ומוכיחו (שלא יצטרך להוכיחו שוב ושוב על אותה עברה), ושלא יהא חברו (המוכח על-ידו) רואהו ומתבייש ממנו, ושלא יהא בלבו עליו (שלא תהא טינה בלבו של המוכח כלפי המוכיח), ושלא יניחנו וילך (שהמוכח לא יתרחק מן המוכיח תוך כדי דבריו).

"ויהי בארבעים שנה, בעשתי-עשר חדש באחד לחדש, דבר משה אל בני ישראל… "(א, ג)
החכם רבי אליהו מזרחי (ראש רבני טורקיה בסוף המאה הט"ו ובראשית המאה הט"ז) מפרש את דברי רש"י "כדי שלא יהא מוכיחו וחוזר ומוכיחו" בדרך הבאה: כשאדם מגיע סמוך למיתתו ראוי לו להוכיח את הבריות; כי אותה שעה יכול להיות סמוך ובטוח, שהוא עצמו לא יכשל עוד בדבר-עברה. אבל קודם לכן ימנע אדם עצמו מן התוכחה "כדי שלא יהא מוכיחו וחוזר ומוכיחו – שלא יגיע למצב המביך, שלאחר השמעת התוכחה מפיו כלפי חבירו, יחזיר לו חבירו "מנה אחת אפיים" ויוכיחו על כך שהוא עצמו עובר עברות...

"ויהי בארבעים שנה, בעשתי-עשר חדש באחד לחדש, דבר משה אל בני ישראל… "(א, ג)
כמה מן המפרשים שואלים כאן: הרי נאמר בתורה (ויקרא י"ט, י"ז): "הוכח תוכיח את עמיתך"?
משיב על כך רבי יוסף שאול נתנזון, בעל "דברי שאול", בהסבר הבא: יש שני אופנים של תוכחה: א) המוכיח את חבירו 
על-ידי פרוט כל חטאיו ועוונותיו; ב) המוכיח את חבירו באופן כללי, שראוי לו להימנע מכל חטא ועוון. במקרה הראשון 
מתבייש האדם. בשעה שמפרטים באזניו את חטאיו; לעומת זאת במקרה השני אין החוטא בא לידי בושה, ולכן רשאים 
להוכיחו בדרך זו הרבה פעמים. הוא שנאמר במצוות תוכחה: "הוכח תוכיח את עמיתך" – אפילו עד מאה פעמים – "ולא 
תישא עליו חטא" (ויקרא י"ט, י"ז ) – בתנאי שלא תפרט באזניו את חטאיו ולא תביאהו לידי בושה. וכוון שמשה רבנו פירט כאן 
עוונותיהם של ישראל, לא הוכיחם אלא סמוך למיתה, כפי שנהג בשעתו יעקב אבינו.


"אחרי הכתו את סיחן מלך האמרי… ואת עוג מלך הבשן…"(א, ד) 
שואלים חכמי ישראל: מדוע מציינת התורה את המועד המדויק, שבו השמיע משה את נאומי התוכחה שלו לבני עמו? כלום יש חשיבות לכך, שדברי משה מושמעים לאחר נצחונותיהם על שני המלכים שממזרח לירדן; ולא קודם לכן?
אלא – אומרים חכמי ישראל – מציון פרט זה בפתח הפרשה אנו למדים שני דברים חשובים על הדרך שמנהיג בישראל צריך לילך בה: ראשית, על המנהיג המסור לעמו להקדים מעשים לדברים; כשם שמשה רבנו הקדים להכות את אויבי ישראל, לפני שהתפנה להשמיע לבני עמו דברי תוכחה ומוסר. ושנית, רועה נאמן אינו מייסר את צאן מרעיתו בשעה סכנה. בראש ובראשונה הוא דואג לבטחון הנפש והרכוש של נתיניו מצד אויבים מבחוץ; ולאחר שחלפה הסכנה לעצם קיומו של העם, נתונה דעתו לתיקון ליקויים ופגמים שבתוך המחנה…


"איכה אשא לבדי טרחכם ומשאכם וריבכם?" (א, י"ב) 
"טרחכם" – מלמד שהיו ישראל טרחנים (טרדנים, שהרבו להטריד את משה בענייניהם). היה אחד מהם רואה שנוצח חבירו בדין, אומר: יש לי עדים להביא, יש לי ראיות (שיוכיחו את צדקתי)!
"ומשאכם" – מלמד שהיו אפיקורסים (כופרים ומלגלגים במנהיגם). הקדים משה לצאת מביתו בבוקר, אמרו: מה ראה בן-עמרם לצאת מוקדם כל כך? שמא אינו שפוי (שקט) בתוך ביתו! אחר לצאת, אמרו: מה ראה בן-עמרם שלא לצאת מביתו במועד הקבוע? מה אתם סבורים – יושב ויועץ עליכם (נגדכם) עצות ומחשב עליכם מחשבות!


"גם בי התאנף ה בגללכם לאמר: גם אתה לא תבא שם" (א, ל"ז) 
לדברי רבי שלמה אפרים מלונציק, בעל "כלי יקר", רומז כאן משה לבני ישראל, שהגזרה שנגזרה עליו שלא להיכנס לארץ קשורה קשר הדוק לחטא המרגלים. שעל-ידי חטא זה נתעכבו ישראל במדבר ארבעים שנה, ובתוך תקופה זו הגיע זמנה של מרים למות; ועל-ידי זה נסתלקה הבאר במיתתה וחסרו להם מים. ונתגלגל עניין מי מריבה (במדבר כ, א-י"ג). ואילו לא חטאו המרגלים, היו בני ישראל נכנסים לארץ מים עם מרים, ולא היה משה בא לכלל עונש זה.

"כי ה אלהיך ברכך בכל מעשה ידך…" (ב, ז) 
יכול (הייתי חושב) אפילו יושב ובטל זוכה לברכת ה! תלמוד לומר (צא ולמד מלשון הכתוב): "בכל מעשה ידך". אם עושה אדם (אם הוא עמל ויגע במלאכתו) – הריהו מתברך במעשה ידיו; ואם לאו – אינו מתברך.
כיצד הוכיח רבי זושא מאניפולי עוברי עברה בישראל?
רבי משולם זושא מאניפולי, אחיו הצעיר של רבי אלימלך מליזנסק, נודע כל ימיו כצדיק תמים, הנזהר בכבודו של כל אדם, וכאשר נתקל בעובר עברה וביקש להוכיחו על חטאיו כדי להחזירו למוטב, לא פנה במישרין לאותו חוטא ופושע בדברי מוסר אלא התייצב בקרבתו של האיש, שרצה לעורר בו הרהורי תשובה, והחל מוכיח את עצמו בדברים הבאים: זושא, זושא! היאך נואלת להיכנע ליצר-הרע ועשית כזאת וכזאת שלא כדת וכדין?! (כאן הזכיר רבי זושא את העברות, שנכשל בהן אותו אדם שבקרבתו עמד). אוי ואבוי לך, זושא! מה תענה בבית-דין של מעלה, כשתתן דין וחשבון על מעשיך בעולם הזה? חזור בך, זושא, כי שערי תשובה לא ננעלו כל זמן שהנשמה הטהורה לא ניטלה מגופך!
דברים אלה וכיוצא בהם קרא רבי זושא בלב שבור ובעיניים דומעות; והיה חוזר עליהם כמה וכמה פעמים, עד שחש שהדברים נכנסו בלבו של החוטא שניצב על-ידו ועוררו אותו לשוב בתשובה שלמה...

 
אלה הדברים אשר דבר משה אל בני ישראל (א' – א')
המגיד מדובנא זיע"א כותב: שאלתי את פי מורי הקדוש הגאון רבי אליהו מוילנא, מה הבדל בין התורה הקדושה ובין משנה תורה, ואמר לי: כי ארבעת הספרים הראשונים היו נשמעים מפי הקב"ה בעצמו מתוך גרונו של משה "שכינה מדברת מגרונו של משה". לא כן ספר דברים, ישראל היו שומעים את דברי הספר הזה כענין דברי נביאים אחרי משה, מה הקב"ה אמר לנביא היום, וליום מחר הלך הנביא והשמיע החזון לבני ישראל. ובעת שהנביא דיבר אל העם, כבר היה נעתק ממנו הדיבור האלקי והיו דברי עצמו. וזה מבואר (מגילה ל"א) "אין מפסיקין בקללות, אמר אביי לא שנו אלא בקללות שבתורת כהנים, אבל בקללות שבמשנה תורה מפסיקים, מאי טעמא, הללו בלשון רבים אמורות, ומשה מפי הגבורה אמרן, והללו בלשון יחיד אמורות, ומשה מפי עצמו אמרן" (וברוה"ק – תוספת), ולכן כתוב כאן "אלה הדברים אשר דבר משה אל כל ישראל", שהדיבור יצא מפיו של משה, אחרי שנעתק ממנו דיבור ה', ומשה רבנו מסר את תוכן דברי ה' אל העם.
(תפארת ישראל) 
 
אלה הדברים אשר דבר משה וגו' (א' – א')
וברש"י, "לפי שהן דברי תוכחות ומנה כאן כל המקומות שהכעיסו לפני המקום בהן, לפיכך סתם את הדברים והזכירם ברמז מפני כבודם של ישראל". מכאן אפשר ללמוד שכל רב וחכם מגיד מישרים ומטיף לפני עדתו דברי מוסר, אל יפרש חטאי החוטאים קבל עם ועדה, אלא יאמר מה שאומר בלחישה וברמז, וכל מי שיודע בעצמו שחטא בעוון זה או אחר, יכנסו הדברים באזניו ויבין ללב שאליו הם מכוונים ויחזור בתשובה שלימה.
(כלי יקר)
 
אלה הדברים אשר דבר משה אל בני ישראל (א' – א')
"אלה הדברים" דברי מוסר ותוכחה לא אמרם משה רבנו ע"ה רק כשהיה מדבר אל בני ישראל, אולם כשהיה מדבר ומכוון דבריו כלפי שמיא אל הקב"ה, לא היה מזכיר חלילה עוונותיהם של בני ישראל, אדרבה, היה מרבה לספר בשבחם, מפריז על מידותיהם הטובות, מפליג על זכויותיהם, וממליץ אך טוב על כלל ישראל.
(הרה"ק רבי לוי יצחק מבארדיטשוב זיע"א)
 
יוסף עליכם ככם אלף פעמים (א' – י"א)
חז"ל אמרו שמאלף הנכנסים לישיבה יוצא אחד ראוי להוראה, לכן ברכם משה שיוסף ה' עליהם כמוהם אלף פעמים – הרי שיהיו הם חלק האלף מהם, ויצאו כולם להוראה.
(חתם סופר זיע"א)
 
לא תגורו מפני איש כי המשפט לאלקים הוא (א' – י"ז)
מסופר: בעת שכהן הרה"ק רבי שמעלקא זיע"א כרבה של ניקלשבורג, היו מקל ותרמיל תלויים בדרך קבע על אחד הקירות בבית דינו. פעם שאלוהו פרנסי הקהילה מה ראה סיבה לתלות על הקיר את שני החפצים הללו. השיב להם רבי שמעלקא: דעו לכם, אתם – פרנסי הקהילה, כי אצלי אין משוא פנים בדין, יהיה אשר יהיה, אני לא אטה משפט ולא אכיר פני איש, בבית דיני יקוב הדין את ההר. ואולם, המשיך הרבי ואמר: אם אחד מכם הפרנסים, לא יהיה מרוצה מדרכי זו, הרינו מוכן בכל עת ובכל שעה להסתלק מן הרבנות, וכבר הכינותי לי, לנגד עיני, את מקלי ותרמילי, עמהם אצא לנדוד בדרכים, ואף אם אאלץ חלילה לחזר על הפתחים, לא ירתיע אותי הדבר. 
 
והדבר אשר יקשה מכם תקרבון אלי ושמעתיו (א' – י"ז)
הרמב"ן כתב, שאם יש לאדם ספק בדבר מסוים אם מותר לו לעשותו או לא, קודם כל יסלק לחלוטין את נגיעתו העצמית, כאילו אין הדבר נוגע לו כלל, ואז יוכל לברר את האמת, אם המעשה הוא לרצון ה' או לא. וענין זה בא הפסוק כאן לרמז לנו. "והדבר אשר יקשה" דבר שיהיה לכם קשה להכריע אם יש לעשותו או לא, "תקריבו אלי" עליכם להתבונן בו אך ורק מנקודת המבט של רצון השי"ת, ללא כל נגיעה עצמית, ואז תגיעו לנקודת האמת.
(שפת אמת)
 
כי ה' אלקיך ברכך בכל מעשי ידך (ב' – ז')
איתא במדרש (ילקוט) "כי ה' אלקיך ברכך, יכול אפילו אתה יושב ובטל, ת"ל, בכל מעשי ידך, אם עושה האדם הוא מתברך, אם אינו עושה לא מתברך", ובחושן משפט (סימן ל"ד) כתוב, בין פסולי עדות נמנה גם המשחק בקוביא, שהוא פסול לעדות, והוא שלא יהיה לו אומנות אחרת אלא היא, הוא פסול לעדות, לפי שאינו עוסק ביישובו של עולם, והוא סומך על הצלחה, ולא זו הדרך, שלא יאמר האדם שיבוא המאכל לפיו בלא סיוע הידיים, כמו כן אין הצלחה לאדם אלא במעשי ידיו, ולכן פסלו חכמים לעדות אדם שאין לו מלאכה או אומנות וחי ממשחק ההצלחה של קוביא, כי אדם כזה אינו עוסק ביישובו של עולם. וברכת ה' היא באה רק לאדם שעוסק במו ידיו באיזו עבודה, ולא באדם שיושב ובטל, "כי ה' אלקך ברכך בכל מעשי ידיך", אין הברכה חלה אלא במעשי ידיו של האדם.
(הפלא"ה)
 
ושבת קדשך באהבה וברצון הנחילתנו (קידוש ליל שבת)
ר"ל שאף כשהאדם זוכה קצת להתעלות ולהרגיש טעם וקדושת השבת, לא יתגאה ויאמר זיכיתי לבבי, אלא צריך לדעת ש"באהבה ורצון הנחילנו" שגם התעוררות זו לשבת קודש, וההרגשה וההתעלות הזאת. הוא מאיתו ית' שמו.
 (כ"ק מרן אדמו"ר מקרעטשניף שליט"א)
 
בשבעים לשון 
"הואיל משה באר את התורה הזאת לאמר" (א, ה) 
"באר את התורה" בשבעים לשון פירשה להם. רש"י. 
מצויים אפיקורסים הטוענים שלא ניתנה התורה אלא לקיימה במדבר, מקום שאין בו יישוב בני אדם או בארץ ישראל מקום שם חיים בני ישראל על אדמתם ואיש אינו מפריע אותם, אבל בהיותם שרויים בגלות בין עמים אחרים, בעלי תרבות ולשון משלהם, אין להיבדל מהם ולשמור על התורה ומצוותיה. לפיכך, עוד לפני שנכנסו בני ישראל לארץ ישראל, פירש להם משה את התורה בשבעים לשון, להודיע אותם, כי בכל מקום ומקום שיימצאו בין אומות שונות, מחוייבים הם לשמור תורה ומצוות, לפי שהתורה ניתנה לכל הזמנים ולכל המקומות ולא תשתנה לעולם. (ה"כתב סופר"). 

שלא לאמר דבר שאינו נשמע 
"לא תגורו מפני איש..." (א', י"ז) 
ישבו להם רבנים ודנו בענייני דיומא, ובכלל זה על מצב הרבנות. היו בין הרבנים כאלה שקבלו, שקשה להם, כרבני יישובים קטנים, לקיים את "לא תגורו מפני איש", שכן קשה להם לעמוד בפני עזי הפנים, שהם-הרבנים- תלויים בהם בכלכלת ביתם. שמע אותם רבי שמואל סלאנט והשיב: אני, אינני מרגיש שיש לי את הבעייה הזו. בעיירה שלי, הרושם שלי הוא, שכולם שומעים בקולי וכל שאומר להם – יעשו. תמהו הרבנים: מניין לך הביטחון הזה? השיב רבי שמואל סלאנט: דבר שאני יודע מראש שהם לא יעשו, אני פשוט לא מצווה עליהם לעשות. 

כבוד לזולת 
"ותקרבון אלי כולכם..." (א', כב) 
בשעת מתן-תורה, נהגו ישראל במידה של דרך-ארץ וכיבדו איש את רעהו: הילדים פינו דרכם לזקנים, אלה מחלו על כבודם ושלחו את הראשים. לעומת זאת, בעת ההכנות לכבוש את הארץ וחלוקתה לשבטים, נעלמה מידת דרך-ארץ: ילדים דחפו את הזקנים, וזקנים דוחפים את הראשים. ומוסיף ה"כלי יקר", כך הוא, למרבה הצער, עד היום הזה: בעניינים שברוח נוהגים בצניעות ומכבדים זה את זה, אך כאשר מגיעים הדברים לעסקי ממון, מיד נאבקים אחד בשני. 

יוכיחם משה שאוהבם
"אלה הדברים אשר דבר משה"
ראויות היו התוכחות להיאמר מפי בלעם, והברכות מפי משה. אילו הוכיחם בלעם, היו ישראל אומרים: שונא מוכיחנו; ואילו בירך אותם משה, היו אומות העולם אומרים: אוהבם בירכם. אמר הקב"ה: יוכיחם משה שאוהבם, ויברכם בלעם ששונאם, כדי שיתבררו הברכות והתוכחות ביד ישראל. אמר לו הקב"ה למשה: הואיל וקיבלו עליהם תוכחותיך צריך אתה לברכם, מיד חזר ובירכם (א, יא): "ה' אלהי אבותכם יסף עליכם ככם אלף פעמים" (רבה א, ד; ט).
 
עת לעשות ועת לדבר
"אלה הדברים אשר דבר משה"
"הדברים" – הם נאום הפרידה של משה. בכל "ספר דברים", מתחילתו הסיפורית הרוגעת ועד לסיומו הפיוטי הסוער, מופיע משה כאמן דיבור מן המדרגה הגבוהה ביותר. הצגת משה כאיש דברים ברגע מכריע זה בחייו מזכירה נקודת מפנה אחרת בחייו. ארבעים שנה קודם לכן מזומן למשה, הרועה הצעיר שנמלט מפני זעמו של פרעה, מפגש יחיד במינו במדבר. ה' מדבר אליו מתוך הסנה הבוער ומצווה עליו ללכת ולשחרר את בני ישראל מעבדות. משה עונה (שמות ד, י): "בי אדני, לא איש דברים אנכי". מה הפך את מי שלא היה "איש דברים" לאדם הקובע את "אלה הדברים" לאורך חומש שלם של חמישה חומשי תורה? אילו היה משה איש של "דברים" כבר בשעה שהוטלה עליו המשימה של שחרור בני ישראל ממצרים, הוא היה עלול, כפי שקורה לא אחת, להיות שבוי בקסמי כושר הדיבור עצמו, ולבלות את שארית חייו בהשמעת נאומים ובבזבוז מרצו בהפרחת סיסמאות נמלצות, והעדפתן על פני החשיבות העליונה של שחרור וחופש, ולכלל מעשה לא היה מגיע. מה שנדרש באותה תקופה בחיי עם ישראל היה איש של פעולות ומעשים, ולא של מלים ודברים. רק שנים רבות לאחר מכן, כשמאחוריו "רשימת זכויות" מפוארת של עשייה, נעשה משה איש של "דברים" – דברי הוראה ותוכחה. בשלב זה בתהליך השחרור, המלים נראות חיוניות להגשמת חלום החירות לא פחות מאשר המעשים שנעשו בעבר (תורה היום).
 
הר כחוט השערה
"רב-לכם שבת בהר הזה"
אל תראו בכל מכשול הר שאי אפשר לעבור מעליו, ואל תאמרו שתעבדו את ה' אחרי שהעקוב יהיה לפניכם מישור וכל הר בקעה; אלא "פנו וסעו לכם" – התגברו על כל המניעות, ועברו מעל כל הר כאילו היה חוט השערה (מאור ושמש).
 
טוב עין יבורך
"ראה נתתי לפניכם את הארץ באו ורשו את הארץ"
פתח בלשון יחיד "ראה" וסיים בלשון רבים "באו ורשו", ללמדנו שראיית ארץ ישראל תלויה בכל יחיד ויחיד. בעל עין טובה זוכה וטובה לו ראייתה ונעימה עליו ישיבתה; היפוכו בעל עין רעה, עיניים לו ולא יראה מה טוב ומה נעים שבת בארץ ישראל. זה שאומר הכתוב (א, לו):  "זולתי כלב בן יפנה הוא יראנה ולו אתן את הארץ", זכה כלב למתנת הארץ, בשכר "הוא יראנה", על שראה אותה בעין טובה, כנאמר (תהילים קכח, ה): "יברכך ה' מציון וראה בטוב ירושלים" (מן התורה).
 
לא אוכל לבדי
"לא אוכל לבדי שאת אתכם" (א, ט)
ולהלן הוא אומר (א, יב): "איכה אשא לבדי". כפל משה פעמיים את המלה "לבדי", להודיעכם עד כמה זקוק הוא לעזרתם, וללמדנו שמנהיג, גדול ככל שיהיה, אין בכוחו להנהיג את העם אם אינו תומך בו, מסייע בידו ומשתף עמו פעולה.
 
למשה במחנה לאהרן קדוש ה'
"טרחכם ומשאכם וריבכם"
"הקדים משה לצאת, אמרו: מה ראה בן עמרם לצאת שמא אינו שפוי בתוך ביתו. איחר לצאת, אמרו: מה ראה בן עמרם שלא לצאת, מה אתם סבורים, יושב ויועץ עליכם עצות רעות וחושב עליכם מחשבות", (רשי). רבי מאיר שפירא מלובלין היה אומר: זה גורלם של רועים רוחניים בכל הזמנים. רב המעורב בדעת עם הבריות, "מקדים לצאת" ולהשמיע קולו בבעיות השעה והציבור, אומרים עליו: "מה ראה בן עמרם לצאת שמא אינו שפוי בתוך ביתו", ואילו כשהרב יושב בתוך ארבע אמות של הלכה, הוגה בתורה, אינו מתערב במדנים ולא לוקח חלק במחלוקת, אומרים עליו: "יושב ויועץ עליכם עצות רעות וחושב עליכם מחשבות". הוא שאמר דוד נעים זמירות ישראל (תהלים קו, טז): "ויקנאו למשה במחנה לאהרן קדוש ה'". התלוננו על משה רבנו וקינאו בו על שמעורב הוא בדעת עם הבריות, שרוי "במחנה", ושקוע בעסקנות ציבורית. ואילו על אהרן התרעמו על שהוא "קדוש ה'" – מבלה כל ימיו בתורה ובתפילה ואינו מתערב כלל בענייני הציבור.


פרשת ואתחנן  

פרופרציות נכונות 
"רק השמר לך ושמור נפשך מאוד" (ד', ט') 
"רק השמר לך"- לענייני גופך די אם תקדיש את הזמן המינימלי הדרוש לשמור עליו. "רק" בלשון מיעוט. לעומת זאת, "ושמור נפשך מאוד" – בשמירת הנפש ובטיפוח ענייני הרוח- עליך להשקיע מאוד. (עפ"י ה"חוזה" מלובלין). 
אבי תנועת המוסר, רבי ישראל ליפקין הסביר את הפסוק כך: ראיתי אנשים רבים הדואגים דאגה יתרה לגוף שלהם ולנשמה של הזולת. כיוון שכך, הם מטיפים מוסר לאחרים, וכאשר פלוני נכשל באיזו עבירה קטנה, מיד עטים עליו ושמחים לאידו. ואני סבור, הוסיף אבי תנועת המוסר, כי חסיד אמיתי הוא מי שדואג תמיד לנשמה שלו ולגוף של הזולת. כלומר, בוחן עצמו כל העת בענייני הידור מצווה ויראת שמים, ובמקביל משתדל ככל יכולתו למלא מחסורם של עניי ישראל. 

חצי הכוס המלאה 
"וידעת היום....בשמים ממעל ועל הארץ מתחת" (ד', ל"ט) 
יש מחכמי ישראל שמצאו במילים "בשמים ממעל ועל הארץ מתחת" הנחייה לאדם כיצד עליו לראות את החיים. "בשמים ממעל" – בכל הקשור לעניינים של רוחניות, תורה ויראת-שמים – עליך להסתכל תמיד "למעלה", כלפי אלה שנראה כי הם "טובים" ממך ואליהם תשאף להידמות. לעומת זאת, "ועל הארץ מתחת" – בעניינים הגשמיים – הסתכל תמיד באלה שמצבם גרוע משלך, (אם יש בידך- סייע להם), ואז תשמח בחלקך הגשמי- ותתפנה יותר לעיסוקים הרוחניים. 

בשבילי ניתנו הדיברות 
"אנכי ה' אלהיך..." (ה', ו) 
עשרת הדיברות נאמרו, מתחילתן ועד סופן, בלשון יחיד. חז"ל לומדים מכך, שהתורה מורה לנו בזה, שכל אחד ואחד מישראל צריך לומר לעצמו, שבשבילו ניתנו עשרת הדיברות, ועליו מוטלת החובה לקיימן. באותו עניין אמר ה"חוזה מלובלין", שלשון היחיד שבעשרת הדיברות נועדו לומר לכל אדם בישראל: גם אם כל העולם כולו יסור, חלילה, מדרך התורה, זכור כי לך אישית ניתנה התורה, ואתה לא תלך אחריהם. 

על ראשון ראשון 
"אשר הוצאתיך מארץ מצריים" (ה', ו) 
רבים מהפרשנים תוהים, מדוע עשרת הדיברות החלו בעניין יציאת מצריים ולא בבריאת העולם, שהייתה המעשה הראשון של הקב"ה לאנושות?. הרלב"ג מפרש, שפתח ביציאת מצריים, שכן את העניין הזה עשה הקב"ה למען עם ישראל בלבד, בעוד את העולם ברא לכלל האנושות. ה"חיזקוני" הולך, גם הוא, בדרך זו ומוסיף, שלו פתח במעשה הבריאה, היו בישראל כאלה היכולים להגיב ככה כלפי הקב"ה: הרי בראת את העולם בשביל כולם, למה אתה בא להטיל עלינו דווקא את תורתך?! לפיכך שם בפניהם את יציאת מצריים, אותה עשה רק לישראל ולא לשום אומה אחרת. 

מלאכה – כערך תורני 
"ששת ימים תעבוד ועשית כל מלאכתך..." (ה', י"ג-י"ד) 
קדושת השבת מנומקת בשני הסברים. האחד – "כי ששת ימים עשה ה' את השמים ואת הארץ...וינח ביום השביעי, על כן ברך ה' את יום השבת ויקדשהו" (שמות, כ', י"א), כלומר, השבת היא זיכרון למעשה בראשית ומי ששומר את השבת מעיד על אמונתו ב-ה', שברא את העולם בשישה ימים ונח ביום השביעי. ההסבר השני לקוח מפרשתנו "ואתחנן", "וזכרת כי עבד היית...על כן ציווך ה' אלקיך לעשות את יום השבת". (דברים ה', ט"ו), כלומר, השבת היא זכר ליציאת מצריים ומייצגת ערך של מנוחת העובד וערך לאומי של יציאה מעבדות לחרות. על משקל זה ממשיך בעל ה"חת"ם סופר", רבי משה סופר, שאין די בכך לאדם מישראל כי ינוח ביום השביעי, אלא עליו לעבוד בששה ימי המעשה, ככתוב בעשרת הדיברות: "ששת ימים תעבוד ועשית כל מלאכתך". ומוסיף החת"ם סופר: המהלך כל השבוע בטל ואינו עובד בששת ימי המעשה, עוקר בכך יסוד חשוב של השבת, שכן לגביו אין השבת היא "זכר ליציאת מצרים", שהרי אבותינו במצריים נחו בשבת לאחר ששה ימים של עבודה קשה. 

אהבה קודמת לכל 
"ואהבת את ה' אלהיך" (ו', ה') 
המלה "ואהבת" מצויה בתורה שלוש פעמים. "ואהבת לרעך כמוך" (ויקרא י"ט, י"ח), "ואהבת לו כמות" (ויקרא ל"ד, בהתייחס לגר), וכאן "ואהבת את ה' אלהיך". המשמעות היא, שהתורה ציוותה על אהבת רעך עוד לפני שצויוותה לאהוב את ה'. וזו ההנחיה: קשה מאוד להגיע לאהבת ה', אם לא קדמה לכך אהבת ישראל. ועל אהבת ה' אומר ה"חפץ חיים" כשם שבמצוות "וקשרתם לאות על ידך", גם אם נשנן את הפסוק אלף פעמים, לא נצא ידי חובת המצווה, אם לא נניח תפילין, כך גם במצוות אהבת ה', לא די בקריאת הפסוק בוקר וערב, אלא עלינו לעמול בלא הפסק כדי לעורר בנו את אהבת ה'. 

א"י – רק של עם ישראל 
"לא תכרת להם ברית ולא תחנם" (ז', ב') 
האיסור "ולא תחונם" מבואר במסכת עבודה זרה (כ', ע"א) בשלושה אופנים: לא תמכור לנכרים בתים ושדות בארץ ישראל, לא תספר בשבחם של הנכרים וכן שלא תיתן להם מתנות חינם. עפ"י התוספות במקום, והרמב"ם (הלכות עבודה כוכבים, פרק י'), איסור "ולא תחונם" חל לא רק על שבעת עמי כנען המוזכרים בפרשה, אלא חל על כל הנכרים כולם. 

מעשה שהיה 
איזו דאגה קודמת 
בעל ה"חפץ חיים", רבי ישראל מאיר מראדין, פגש פעם באחד מהחשובים שבראשי הישיבות, שמנע מעצמו בימי החול לאכול בשר, זאת כדי שיוותר כמה שיותר לתלמידיו. אמר לו ה"חפץ חיים": בין תפקידיו הרבים שיש לראש הישיבה, יש גם דבר אחד הראוי לתשומת לב מיוחדת שלך: הדאגה שיהיה לתלמידים הצעירים ראש ישיבה בריא...על "ונשמרתם מאוד לנפשותיכם" (ד', ט"ו) אומרים חסידים: חייב אדם להשגיח על גופו, כפי שהעגלון משגיח על סוסו שלא ירעב, כי ממנו הוא משתכר לפרנסתו. לכן אסור לו לאדם לסגף את גופו יתר על המידה, כי ממצב גופו יש השלכה גם על הנשמה שבקירבו. 

מעשה שהיה 
כיבוד אב ואם – אינו תלוי בדבר 
אל ה"חת"ם סופר", בא אחד מזקני העיירה, והתלונן שבנו האברך אינו מקיים כלפיו מצוות כיבוד אב, כיאה לבן תורה. זימן ה"חת"ם סופר" את האברך, הטיף לו מוסר בעניין, ותוך כדי כך השמיע באוזניו מדברי חז"ל על מצוות כיבוד אב ואם. בתום הדברים, להם האזין האברך בכובד ראש, אמר האברך ל"חת"ם סופר": תמיד הקפדתי במצווה זו, כפי שאני מקפיד במצוות כולן. ואולם, לאחרונה שניתי יחסי לאבי, כיוון שלמרות הנכסים הרבים שברשותו, אין הוא מסייע בפרנסתי כלל. 
השיב לו החת"ם סופר: אבותינו נצטוו על כיבוד אב ואם, בימים בהם הם הלכו במדבר ולא נצרכו זה לזה, שכן הקב"ה סיפק להם כל צרכיהם במן ובשליו. נמצאנו למדים, שהבן חייב בכבוד הוריו גם אם אלה אינם מסייעים לו כלכלית כלל. 

הפרשה ושבת נחמו
פרשת "ואתחנן" נקראת כל שנה בשבת שלאחר תשעה באב ("שבת נחמו"). עובדה זו הסביר המגיד רבי ישראל מקוזניץ בספרו "עבודת ישראל": לפי ההלכה, אסור ללמוד תורה בתשעה באב (חוץ ממדרשי "איכה", אגדות החורבן וכיוצא באלה); כי הלימוד גורם שמחה לאדם, ככתוב: "פקודי ה ישרים משמחי-לב" (תהילים י"ט, ט). ואין לשמוח ביום החורבן והאבל הלאומי. משום כך אנו קוראים פרשת "ואתחנן", המספרת על מתן תורה לישראל, מיד אחרי תשעה באב – שבו פסקנו מלימוד תורה – כדי להדגיש קבל עולם ומלואו, שאנו מתחילים שוב את לימוד התורה ומקבלים עלינו מחדש עול מלכות שמים ועול מצוות.

"ואתחנן אל ה בעת ההיא לאמר" [ג, כ"ג]
מעיר על כך רבי משה סופר, בעל "חת"ם סופר": שנינו במדרש רבה לפרשת "וזאת הברכה", שמשה רבנו התפלל באותו זמן 515 פעמים, כמניין "ואתחנן" (אותיות "ואתחנן" עולות לגימטרייא של 515). גם אותיות "תפלה" עולות למניין זה (515). וכשאנו מצרפים לכך אותיות שם הויה, העולות למניין כ"ו (26), אנו מגיעים לתקמ"א (541), שהוא בגימטרייא "ישראל", בכך יש רמז, שכאשר ישראל דבקים בקדוש-ברוך-הוא מתקבלת תפילתם, ככתוב בהמשך הפרשה: "ואתם הדבקים בה אלהיכם, חיים כולכם היום" (ד, ד).
ועוד אומרים כאן חכמי ישראל: "ואתחנן" בגימטרייא "תפלה" וגם "שירה". בכך מצוי אפוא רמז, שראוי לנו להתפלל 
בשירה ובזמרה, בחינת "כל עצמותי תאמרנה" (תהילים ל"ה, י).

"ואתחנן אל ה בעת ההיא לאמר" (ג, כ"ג)
אמר לפניו משה: רבונו של עולם! עצמותיו של יוסף נכנסות לארץ, ואני איני נכנס לארץ?!
אמר לו הקב"ה: מי שהודה בארצו, נקבר בארצו; ומי שלא הודה בארצו, אינו נקבר בארצו. יוסף הודה בארצו – שאמר 
לשר המשקים של פרעה: "כי גונוב גונבתי מארץ העברים" (בראשית מ, ט"ו) - קברוהו בשכם (יהושע כ"ד, ל"ב) . ואתה, שלא הודית 
בארצך (כשאמור בנות יתרו לאביהן: "איש מצרי הצילנו" וגו – שמות ב, י"ט), אין אתה נקבר בארצך.

"ויתעבר ה בי למענכם…" (ג, כ"ו) 
לדברי רבי דויד מושקוביץ, בעל "גלילי זהב", אומר כאן משה לישראל: במי מריבה הכיתי את הסלע, ולא דיברתי אליו כמצוות ה (במדבר כ, ז-י"א), כל זאת עשיתי רק למענכם – שלא לעורר חלילה קטרוג עליכם. לאמור: הסלע הזה, שהוא אבן דוממת, בכל זאת כשמדברים אליו בשם ה – הוא מיד שומע ומקיים את הדברים שמצווים עליו; ואילו אתם, אף-על-פי שאני מדבר אליכם יום יום בשם ה – אינכם נשמעים לדבר האל. וכדי למנוע קטרוג זה כלפיכם, נטלתי עלי אחריות כבדה שלא לדבר אל הסלע, אלא להכותו; כדי להראות קבל עם ועדה, שבלי הכאה אין הסלע נותן מים...

"ויאמר ה אלי: רב-לך, אל-תוסף דבר אלי עוד בדבר הזה" (ג, כ"ו) 
אמר לו הקב"ה למשה: אם אתה נוטל הכול, אין אתה מניח ליהושע תלמידך כלום. גאלת את ישראל ממצרים, הנהגתם בים (במעבר ים-סוף) והורדת להם את המן ואת התורה, והנהגתם במדבר ארבעים שנה – ואתה מבקש (עוד) ליכנס לארץ? אין אתה מניח ליהושע כלום!
אמר לו משה: ינכס יהושע ויחלק הארץ להם (לבני ישראל) ויהיה מנהיגם; ואני נכנס עימהם כפגן (כהדיוט).
אמר לו הקב"ה: רב הוא לך?! (הייתכן כדבר הזה, שיהושע תלמידך יהא לך רב ומנהיג?!) יהא יהושע יושב ודורש ומנהיג את ישראל ומלמדם – ואתה יושב ורואה אותו?!

"לא תספו על הדבר אשר אנכי מצוה אתכם, ולא תגרעו ממנו…" (ד, ב) 
רש"י מדגים את האיסור של "לא תוסיפו" על-פי המובא בספרי: כגון חמש פרשיות בתפילין (במקום ארבע). חמישה מינים בלולב, וחמש ציציות בארבע כנפות.
על כך יש מקום לשאול: האמנם יש פגם בדבר, אם במקום ארבע פרשיות בתפילין יוסיף מישהו פרשה חמישית, ובמקום ארבעה מינים שנוטלים בסוכות (אתרוג, לולב, הדסים וערבות) יטול אדם מין נוסף?
הסביר זאת רבי יהונתן אייבשיץ מפראג במשל מן החיים: נתאר לעצמנו, שרופא מומחה רשם לחולה סם-מרפא בכמות מסוימת, והחולה נטל מן התרופה על דעת עצמו כמויות גדולות פי כמה ממה שרשם לו הרופא. נקל לשער את התוצאות הקשות, שהחולה עלול להמיט על עצמו במעשהו הנחפז וחסר-האחריות.
בתחום של בריאות הגוף מבין אפוא כל בר-דעת, שסמי רפואה יש לקחת במידה מדויקת, כפי שקבע הרופא המומחה – לא פחות ולא יותר. כיוצא בכך – אומר רבי יהונתן אייבשיץ – עלינו לנהוג לגבי מצוות התורה, שהן בבחינת סם-מרפא לנפש האדם, אותן יש לקיים בכתבן וכמידתן – לא להוסיף עליהן דבר, ולא לגרוע מהן משהו – כי ריבון העולמים רשם אותן במתכונת הראויה ובמידה הנדרשת...

"ואתם הדבקים בה אלהיכם, חיים כלכם היום" (ד, ד) 
"חיים כולכם היום" – אימתי? משתהיו כולכם אגודה אחת (כשתהיו מאוחדים ומלוכדים). וכן אתה מוצא, שאין ישראל נגאלים עד שיהיו כולם אגודה אחת, שנאמר: "בימים ההמה ילכו בית יהודה על בית ישראל (יתאחדו עם שאר השבטים), ויבואו יחדיו מארץ צפון... (ירמיה ג, י"ח).

"רק השמר לך ושמר נפשך מאוד…" (ד, ט) 
ה"חוזה" מלובלין (רבי יעקב יצחק הורביץ) היה מפרש פסוק זה בדרך החסידות והמוסר: "רק השמר לך" – לענייני גופך תקדיש זמן מועט וכוחות מצומצמים; ורמז לדבר: "אכין ורקין מיעוטין" ("אך" ו"רק" במקרא באות למעט – ירושלמי ברכות י"ד, ב). לעומת זאת "ושמור נפשך מאוד" – כל הכוחות הגנוזים בך תשקיע בשמירת הנפש ובטיפוח ענייני הרוח, שבהם מותר האדם מן הבהמה...

"רק השמר לך ושמר נפשך מאוד…" (ד, ט) 
רבי ישראל ליפקין מסלנט (אבי תנועת ה"מוסר" בליטא) היה אומר: ראיתי אנשים רבים, הדואגים דאגה יתרה לגוף שלהם ולנשמה של הזולת. כוון שכך הם מטיפים מוסר לאחרים, כשנדמה להם שאינם מהדרים במצוות; וכאשר פלוני נכשל בעברה קלה, הם עטים מיד להוכיחו בשבט מוסר ואינם מסתירים את שמחתם נוכח כשלונו של הזולת.
ואני סבור, שחסיד אמיתי הוא מי שדואג תמיד לנשמה שלו ולגוף של הזולת, וכתוצאה מכך הוא בוחן את עצמו בקביעות 
בענייני יראת-שמים והידור מצוות, ובאותו זמן משתדל למלא מחסורם של עניי ישראל בכל שידו משגת...

"ותחת כי אהב את אבתיך ויבחר בזרעו אחריו" (ד, ל"ז) 
הכתוב כאן פותח בלשון-רבים ("אבותיך") ומסיים בלשון-יחיד ("בזרעו"); ואין זה מקרה, כפי שמציין אבן-עזרא בפירושו. שאילו נאמר כאן: "ויבחר בזרעם", היו כלולים בכך גם זרע האבות שאינם בני ישראל, כגון: בני קטורה, אשר אברהם (בראשית כ"ה, א-ד). ובני ישמעאל ועשיו. בביטוי "ויבחר בזרעו אחריו" ניתנת אפוא הבטחה לישראל, שהקב"ה בחר רק בזרע יעקב כדי להוריש להם את ארץ-נחלתם.

"וידעת היום…כי ה הוא האלהים בשמים ממעל ועל הארץ מתחת…" (ד, ל"ט)
פסוק זה מסיים את הקטע הראשון בתפילת "עלינו לשבח", הנאמרת על-ידינו בברכת "מלכיות" בראש השנה ובסיום התפילות בכל ימות השנה (רב האי גאון מייחס תפילה זו ליהושע בן-נון, שאמרה בעת כבוש יריחו – יהושע ו).
כמה מחכמי ישראל מוצאים במלים "בשמים ממעל ועל הארץ מתחת" הנחיה נאותה לדרך שכל אדם ראוי לילך בה בחיים: א) "בשמים ממעל" – כשמדובר בענייני "שמים", כהשגת תורה ויראת-שמים ועידון המידות. עליך להתבונן "ממעל" – כלפי אלה שעומדים בתחומים אלה מעליך, וכתוצאה מכך תשאף להידמות אליהם ולהתקדם ככל האפשר במעלות התורה והיראה. ב) "ועל הארץ מתחת" – בעניינים ארציים, כהשגת ממון ושאר צרכים גשמיים, עליך להסתכל באלה שמצויים "מתחת" – שיש להם פחות ממך ומצבם הגשמי קשה ממצבך. כתוצאה מכך תהיה שמח בהישגים הגשמיים שהגעת אליהם, ותפנה עיקר מרצך לעשות חיל בתורה ובמצוות ה...

ואתחנן אל ה' בעת ההיא לאמר וגו' (ג'- כ"ג)
מרע"ה העתיר בתפילה לבורא כל עולמים "ואתחנן אל ה'" אשר "בעת ההיא" היינו בדורות האחרונים בזמן הגלות, "לאמר" שיוכלו עדיין לומר דברי תורה ותפילה ושירות ותשבחות להשי"ת, ומה יאמרו ויבקשו אז, "ה' אלוקים אתה החילות" שכבר בימי מרע"ה פתחת פתח להקשיב לתפילותיו, א"כ כמו אז גם עכשיו שמע נא לקול שועתנו ובקשתינו.
(כ"ק מרן אדמו"ר מקרעטשניף שליט"א)
 
ואתחנן אל ה' בעת ההיא לאמר וגו' (ג'- כ"ג)
"ואתחנן אל ה' בעת ההיא" ולא אמר באיזה עת, שרומז על כל עת ועת, והתורה באה ללמד אותנו, שאל יאמר אדם עכשיו אין לי מוח כראוי לתפילה ולכן לא אתפלל עתה, ורק כשארגיש שאני יכול להתפלל כמו שצריך אעמוד להתפלל, אלא רק בכל עת ועת תתפלל לפי המצב שאתה נמצא בה כעת, יהיה העת איזה שיהיה, וזה שנאמר בהמשך הפרשה (ואתחנן ד' – כ"ט) "ובקשתם משם את ה' אלוקיך ומצאת", שאמר ג"כ "משם" ולא אמר מאיזה מקום וזמן, והפירוש "משם", מכל מקום ומצב שאתה נמצא שם, אז "תדרוש את ה' אלקיך ומצאת כי תדרשנו" וגו' .
(הרה"ק רבי נפתלי מראפשיץ זיע"א)
 
ואתחנן אל ה' בעת ההיא לאמר וגו' (ג'- כ"ג)
פעם שאלו את הרה"ק בעל ה"דברי חיים" מצאנז זיע"א: מה עושה רבנו לפני התפילה? ענה להם: לפני התפילה אני מתפלל שבשעת התפילה, אתפלל, כמו שאמר משה רבנו ע"ה "ואתחנן אל ה' – מה התחננתי – בעת ההיא לאמר", יהי רצון שתהא אמירתי אמירה לשעה שאני עומד להתפלל.
 
ואתחנן אל ה' בעת ההיא לאמר וגו' (ג'- כ"ג)
איתא בחז"ל, תקט"ו תפילות כמספר "ואתחנן" התפלל משה רבינו. וקשה, הלא יתחמץ לבם וירפו ידיהם של המתחננים והמתפללים לפני השי"ת, אם משה רבנו התפלל כ"כ הרבה תפילות ולא נענה, איך נפתח אנו פה ולשון וניב שפתיים, ויותר קשה, למה סיפר להם משה רבנו שהרבה והפציר כ"כ בתפילה ולא נענה, הרי ע"י כך יתרשלו ידם חלילה מלהתפלל לפני השי"ת. וי"ל להיפך, כיון שהשי"ת אמר לו לבסוף "רב לך אל תוסף דבר אלי עוד בדבר הזה", א"כ איך הניחוהו לערוך כ"כ הרבה תפילות, היה צריך לומר לו מלכתחילה שלא יתפלל בעבור הדבר הזה, מכאן מוכח שהשי"ת כן מתאווה לתפילתן של צדיקים. וזה שאמר משה רבנו "ואתחנן אל ה' בעת ההיא" כמספר "ואתחנן", לאמר לדורות הבאים, שהקב"ה מתאווה לתפילתן של צדיקים ואל ימנעו עצמם מן הרחמים. 
(ערוגות הבושם)
 
לא תוסיפו על הדבר אשר אנכי מצוה אתכם ולא תגרעו ממנו לשמור מצות ה' (ד'- ב')
המצוות סמי מרפה הן, רצה הקב"ה לזכות את ישראל, לטהרם ולנקות אותם מכל זוהמה וסיג ופגם, לפיכך הרבה להם תורה ומצוות המזככים ומזקקים את האדם, אולם כשם שסמי המרפא רק אם רקחם כמידתם ומשקלם הנכון לפי המרשם וההוראות של הרופא, רק אז הם יעילים ומועילים, כך גם יש לקיים ולקיים את המצוות בדיוק ככתוב בתורה הקדושה "לשמור את מצוות ה' אלקיכם אשר אנכי מצוה אתכם" בדיוק ובזהירות, ללא הוספות וללא גרעונות.
הגה"ק רבי יהונתן אייבשיץ זיע"א)
 
כי מי גוי גדול אשר לו אלקים קרובים אליו כה' אל קינו וגו' (ד'- ז')
אפשר לבאר את הענין שכתב "קרובים אליו" לשון רבים, שהיה צריך לכתוב "קרוב אליו" לשון יחיד, על פי משל לאדם אשר היה לו קרוב אחד וכל פעם היה הולך אליו שיעזור לו, בפעמים הראשונות נענה לו ברצון ועזר לו, אולם ככל שבא יותר התחיל לדחות אותו עד שהפסיק לעזור לו. אבל כשיש לאדם קרובים רבים, אזי הוא הולך כל פעם לקרוב אחר שיעזור לו. וכל אחד עוזר לו כיון שבא אליו רק פעם אחת או שתי פעמים. והנמשל הוא אל הקב"ה, שהוא כביכול לכל אדם כמו הרבה קרובים לאין שיעור וסוף, ובכל עת ובכל שעה מוכן לעזור לו, כמו שהוא קרוב חדש, ולכן כתוב "קרובים אליו" לשון רבים.
(המגיד מדובנא זיע"א)
 
ואהבת את ה' אלקך בכל לבבך ובכל נפשך ובכל מאדך (ו' – ה')
מסופר: מעשה היה בעיירה אחת שלא היה שם מקוה, הדבר נודע להרה"ק רבי נחום מטשרנוביל זיע"א, והוא פנה לעשיר אחד ממכריו ומכר לו את חלקו לעולם הבא במחיר שיבנה מקוה, כשהשתוממו על זה ענה הצדיק ואמר: בתורה כתוב "ואהבת את ה' אלקיך בכל לבבך ובכל נפשך ובכל מאודך", ופירש רש"י "בכל מאדך" בכל ממונך, את הפסוק הזה אני אומר פעמיים בכל יום שחרית וערבית, ואני שואל אתכם, יהודי כמוני שאין לו אף פרוטה אחת, איך יכול אני לשמור מוצא שפתי, לאהוב את ה' בכל ממוני ולא לעשות שקר בנפשי, אבל אם יש לי חלק לעולם הבא וישנם אנשים המעריכים את חלקי בכסף – בממון ממש, הלא מחויב אנוכי למכור את רכושי זה כדי לקיים את מצות ה' בכל ממוני, ולא לעשות חלילה את דברי פלסתר. 
 
ושננתם לבניך ודברת בם (ו' – ז')
אם אדם רוצה ללמד תורה ומוסר לזולת, עליו להיות בעצמו הדור בדברים אשר הוא אומר, לפי שרק אז עשויים הם להשפיע, אם "והיו הדברים האלה על לבבך", חדורים בלבך, אז "ושננתם לבניך", תוכל להשפיע על בניך ותלמידך.
(האלשיך הקדוש זיע"א)
 
שמור את יום השבת לקדשו וגו' (ואתחנן ה' – י"ב)
"שמור" מלשון "ואביו שמר את הדבר" שיעקב אבינו היה ממתין ומצפה מתי יבוא (רש"י וישב ל"ז י"א), היינו שמחכים ומתגעגעים לקדושת השבת כל ימות החול, ולמדרגה זו הגיעו בדברות השניות במשנה תורה.
 (הגאון רי"מ חרל"פ זיע"א)
 

חצי הכוס המלאה 
"הרבה צדיקים העמידה (ציון) בחורבנה, יותר מצדיקים שהעמידה בבניינה". (פסיקתא דרב כהנא, כ) 

מעז יצא מתוק 
"הננו יודעים בבירור, שהסתירה היא על-מנת לבנות, והמחיקה על-מנת לכתוב, והבניין החדש יעלה בפארו על הישן ההולך ונחרב". (אגרות הראיה ב, שלד) 

להביא ברכה לעולם 
"מהקדושה המחרבת יוצאים הלוחמים הגדולים המביאים ברכה לעולם, זוהי מעלת משה בעל היד החזקה, ששבר את הלוחות". (אורות הקודש ב, שיד) 


פרשת עקב  

"והיה עקב תשמעון" (ז, י"ב) 
משל למה הדבר דומה, לבן שאביו דורש ממנו כי ירצה ללמוד תורה, שאם לא כן ילקהו עד שיאמר רוצה אני, הרי ברור איפוא שמוטב לו לרצות לאלתר כדי לחשוך מעצמו את המלקות. כך אומר גם משה רבנו: "והיה עקב" – הלא בסופו של דבר "תשמעון" – שתהיו מוכרחים לשמוע, כי הרי יכפו אתכם לכך, שאם-כן הלא מוטב כי תשמעו לאלתר. 
לפני כל צעד שאומר אדם לעשות, עליו לשמוע תחילה היטב ולהתבונן אם בצעד זה יעשה את רצון השם-יתברך, ואם לאו – אל יעשהו. וזהו פירושו של הכתוב: "והיה עקב" – והיה בכל צעד שתאמרו לעשות – "תשמעון" – תשמעו תחילה היטב אם הוא יהיה לרצון השם-יתברך אם חס-וחלילה לא.
חכמינו אמרו: "אין והיה אלא לשון שמחה". וכך הוא איפוא פירושו של הכתוב: "והיה" – שמחה גדולה תהיה ברקיע, אם "עקב" – כאשר בסוף ימי הגלות, בעקבתא דמשיחא, יבואו על האדם מישראל נסיונות וקשים מרים, ובכל-זאת "תשמעון" – תוסיפו גם אז לשמוע בקול השם-יתברך ולשמור את תורתו, כי אז ישמח שמחה גדולה.

"את המשפטים האלה" (ז, י"ב) 
מה טעם הזכיר כאן הכתוב רק "משפטים"? לפי שבני-ישראל במדבר היו "דור דעה", אשר במשך ארבעים שנה עמדו בנסיונות קשים עד מאוד, ומצוות התורה נעשו חלק מן ה"אני" שלהם, כך שאפילו החוקים היו להם למשפטים. כלל לא היו מסוגלים להבין אחרת ונפשם הגדולה השיגה גם את החוקים כמו משפטים.

"ברוך תהיה מכל העמים לא יהיה בך עקר ועקרה" (ז, י"ד) 
מצינו במדרש, שלפיכך היתה רבקה עקרה, כדי שלא יאמרו אומות-העולם כי ברכתם אשר ברכוה: "אחותנו את היי לאלפי רבבה", היא אשר השפיעה עליה ללדת בנים.
אומר איפוא כאן הכתוב: "ברוך תהיה מכל העמים" – אף כי כל העמים יברכוך, בכל זאת לא יהא בכך משום מניעה לפריונך ורבייתך, ו"לא יהיה בך עקר ועקרה" – שלא יושם לב לזה שיאמרו כי הדבר הוא בזכות ברכתם.

"וכל מדוי מצרים הרעים לא ישימם בך ונתנם בכל שנאיך" (ז, ט"ו) 
כלל שנינו בגמרא, שלשון "נתינה" היינו בשיעור – "נתינה ככזית" – ואילו לשון "שימה" היינו בלי שיעור, אפילו בכלשהו (כריתות ו). לפיכך אומר הכתוב: "לא ישימם בך" – אפילו כלשהו מכל מדוי מצרים לא ישים בך, אולם "ונתנם בכל שונאיך" – הללו יקבלו זאת בכמות ראויה, בשיעור.

"וכל מדוי מצרים הרעים לא ישימם בך ונתנם בכל שנאיך" (ז, ט"ו) 
בהגדה של פסח טורחים התנאים רבי יוסי הגלילי, רבי אליעזר ורבי עקיבא, להגדיל את מספר מכותיהם של המצרים – זה אומר חמישים מכות וזה אומר מאתיים מכות ואילו השלישי מגדיל את המספר עד למאתיים וחמישים. מה, בעצם, הנפקא-מינה בזה? אמר על כך הגאון מווילנה ז"ל: לפי שבקשו להגדיל ככל היותר את מספר החליים והמדווים הרעים, אשר לא תהיה להם שליטה על ישראל, כפי שמבטיח כאן הכתוב: "כל מדוי מצרים הרעים לא ישימם בך" – הרי ממילא ככל שיגדל מספר מכותיהם של המצרים, כך יגדל מספר המכות והיסורים שלא יושמו על ישראל.

"כי תאמר בלבבך רבים הגוים האלה ממני איכה אוכל להורישם, לא תירא מהם" (ז, י"ז-י"ח) 
ב"חובת הלבבות" מסופר על חסיד אחד שאמר, כי בוש ונכלם הוא להתיירא מפני מי בעולם, פרט להשם-יתברך. אם אדם מחבב את רעהו, חולק לו כבוד או מודה לו בעד טובה שעשה עמו, אין זה פוגם כלל באהבת השם או בכבוד השם. מה שאין כן לגבי יראה, שאם מתיירא אדם מפני בשר-ודם, הרי זה סימן מובהק שיראת-השם שבו אינה שלמה ותמימה. אם אדם מתיירא באמת מפני השם-יתברך, שוב לא יוכל להתיירא מפני יצור שלו.
לפיכך אמרה תורה: "לא תערוץ מפניהם" – מפני העמים – "כי ה...גדול ונורא" – רק הוא נורא, ואם תערוץ ותירא מהם יהיה זה פגם במוראך מפני השם-יתברך.

"לא תוכל כלתם מהר פן תרבה עליך חית השדה" (ז, כ"ב) 
והלא יכול היה השם-יתברך לעשות כך, שלא תוכלנה החיות להזיק? ברם, זה שאנו רואים פעמים רבות כי מתפללים אנו ואין אנו נענים, ולפעמים גם צדיקים אינם נענים לאלתר, ברי זה בכדי שלא תבטל הבחירה החפשית שניתנה לאדם; שכן אם כל תפילה ותפילה של צדיק תיענה לאלתר, יהפכו הכל לצדיקים ולא תהיה עוד בחירה.
והנה, חכמינו אמרו: "בשעה שעלה משה למרום, אמרו מלאכי השרת לפני הקדוש-ברוך-הוא: רבונו של עולם, מה לילוד-אשה בינינו? אמר להן: לקבל תורה בא, אמרו לפניו: חמודה גנוזה שגנוזה לך תשע מאות ושבעים וארבעה דורות קודם שנברא העולם אתה מבקש ליתנה לבשר ודם? מה אנוש כי תזכרונ ובן-אדם כי תפקדנו...אמר לו הקדוש-ברוך-הוא למשה: החזיר להן תשובה...אמר לפניו: רבונו-של-עולם, תורה שאתה נותן לי מה כתיב בה: אנכי ה אלהיך אשר הוצאתיך מארץ מצרים – אמר להן: למצרים ירדתם, לפרעה השתעבדתם, תורה למה תהא לכם? שוב מה כתיב בה: לא יהיה לך אלהים אחרים על פני, בין עמים אתם שרויים שעובדים עבודה-זרה? שוב מה כתיב בה: זכור את יום השבת לקדשו – כלום אתם עושים מלאכה שאתם צריכין שבות? שוב מה כתיב בה: לא תשא – משא ומתן יש ביניכם?...כבד את אביך ואת אמך – אב ואם יש לכם?...לא תרצח, לא תנאף, לא תגנוב – קנאה יש ביניכם? יצר הרע יש ביניכם? מיד הודו לו להקדוש-ברוך-הוא".
הרי נמצינו למדים מכאן, שאלמלא היתה בחירה לאדם היו המלאכים מנצחים בטענתם, שאין לתת את התורה לבשר-ודם ילוד-אשה.
זהו שאומר הכתוב: "לא תוכל כלותם מהר" – לא תוכל לכלות את העמים ללא כל קשיים, שאם כן הרי תתבטל הבחירה לכשיראה העולם כי הכל מתנהל שלא כדרך הטבע, ואם לא תהא בחירה הרי ממילא "תרבה עליך חיית השדה" – החיות-הקודש, שרפים ואופנים שברקיע, ירבו ויתגברו עליך בטענתם כי אין לתת את התורה לבשר-ודם, כיון ששוב לא יהא מקום לתירוץ שיש יצר-הרע לאדם.

"לא תחמד כסף וזהב עליהם ולקחת לך פן תוקש בו" (ז, כ"ה) 
לפעמים יתכן שעל-ידי הכסף והזהב שתקח לך מעל העבודה-הזרה, תצליח בעסקיך ותבוא לידי עשירות, ואז תתחיל לחשוב כי הצלחת בזכות כוחה של העבודה-הזרה ונמצא שעל-ידי הכסף והזהב תיכשל בעבודה-זרה גופא.

"למען ענתך לנסתך לדעת את אשר בלבבך...ויענך וירעבך ויאכלך את המן" (ח, ב-ג) 
שנינו במשנה: "כך היא דרכה של תורה פת במלח תאכל" (אבות פ"ו, מ"ד). כידוע אפשר היה לחוש במן את טעמם של המאכלים המובחרים ביותר בעולם. זה היה איפוא הנסיון – לראות אם יסתפקו לטעום במן רק את טעמה של פת-במלח, כדי שיוכלו לזכות בתורה. היינו: "לדעת את אשר בלבבך" – מה תבא כוונתך שעה שתאכל את המן, אם תתן דעתך על מטעמים ומעדנים, או על פת-במלח בלבד.
מכאן שמדליקין נרות בשבת (ילקוט). אף-על-פי שהמן היה מחונן בכל הטעמים שבעולם, בכל-זאת התאוננו בני-ישראל ואמרו: "ועתה נפשנו יבישה אין כל בלתי אל המן עינינו" (במדבר י"א, ו) – ואמרו על כך חכמינו, לפי שלא ראו אלא את המן בלבד ולכן לא ידעו שובע, כשם שסומא אוכל ואינו שבע. הרי למדים אנו מכאן שלצורך עונג-שבת יש להדליק נרות בשעה סעודת- השבת, למען אפשר היה לראות את המאכלים ולאכול לשובע. ובכן, מזה שאמרה תורה על המן: "ויענך וירעיבך", מכיון שלא ראו את אשר אכלו – יש להביא ראיה שמדליקין נרות בשבת, כדי שהאכילה לא תהא בגדר עינוי אלא עונג-שבת.


"כי לא על הלחם לבדו יחיה האדם כי על כל מוצא פי ה יחיה האדם"  (ח, ג) 
בעצם קשה להבין, היאך יכולה הנשמה, שכל עצמה אינה אלא רוחניות, להיות ניזונה ממאכל חומרי?
ברם, מכיון שכל עצם נברא אינו מתקיים אלא בכוח דיבורו של השם-יתברך בשעת הבריאה ("בדבר ה שמים נעשו", "בעשרה מאמרות נברא העולם") – הרי אותו כוח של הדיבור האלוהי הטמון בתוך המאכל, הוא המזון לנשמה. שעה שאדם-מישראל נוטל פרי ואומר: "ברוך אתה ה אלהינו מלך העולם", מתעוררים הכוחות הרוחניים הפנימיים שטמונים בתוך הפרי מכוח הדיבור האלוהי בשעת הבריאה, והם מהווים מזון רוחני עבור הנשמה. 
זהו שאומר הכתוב: "אל על הלחם לבדו יחיה האדם" – לא על הלחם החיצוני הגשמי חי האדם – "כי על כל מוצא פי ה יחיה האדם" – כי אם בזכות הדיבור שיצא מפי השם-יתברך בשעת הבריאה, הנותן כוח קיום ללחם, שכן כוח רוחני זה הוא הוא המזון לנשמה.

"ארץ אשר לא במסכנת תאכל בה לחם" (ח, ט) 
מה רבותא היא זו, שלאחרי כל הברכות לא יהיה שם עוני ומחסור?
ברם, דרכו של עולם שהעני אוכל פת בלבד ואילו עשיר מלפת את הפת במאכל כלשהו כדי להוסיף טעימות לפת.
לפיכך אמרה תורה, כי לחמה של ארץ-ישראל יהא כה משובח וטעים, עד שאפילו העשיר יאכלנו בלי מאכל-לווי.

"ארץ אשר אבניה ברזל...ואכלת ושבעת וברכת"  (ח, ט-י) 
הלא הברזל אינו ניתן לאכילה ואם-כן יאה היה לומר "ואכלת ושבעת" לפני-כן, אחרי הפסוק: "ארץ חטה ושעורה וגפן ותאנה ורמון, ארץ זית שמן ודבש", ולא כאן אחרי: "אבניה ברזל"?
ברם, את הפסוק "ארץ חטה ושעורה" דרשו חכמינו על השעורים שבתורה מרומזים כולם בפסוק זה (ברכות מ"א).
והנה מצינו בגמרא: "אלף ושבע מאות קלין וחמורין וגזירות שוות ודקדוקי סופרים, נשתכחו בימי אבלו של משה – אף על פי כן החזירן עתניאל בן קנז בפלפולו" (תמורה ט"ז).
כן דרשו חכמינו על הפסוק: "אשר אבניה ברזל" – "אל תקרי אבניה אלא בוניה, אלו תלמידי-חכמים שעוסקים בבנינו של עולם ומחדדים זה את זה כברזל" (תענית ד).
וכן ידוע מה שאמרו חכמינו, שלפיכך השם-יתברך נושא פניו לישראל, על שום שהם מדקדקים על עצמם לברך אפילו על שיעור כזית או כביצה, אף שאין חיוב לברך אלא על אכילה כדי שביעה, ככתוב: "ואכלת ושבעת וברכת".
זהו איפוא המשכם של הפסוקים. בראשונה נאמר הפסוק: "אץר חטה ושעורה", שבו מרומזים השעורים שבתורה. ברם, שעורים אלו הלא נשתכחו בימי אבלו של משה ואם כן לא היו ישראל יודעים להחמיר על עצמם ולברך אפילו על כזית וכביצה, ואז ממילא לא היתה נשיאת-פנים לישראל – לפיכך מוסיפה התורה מיד: "ארץ אשר אבניה ברזל" – שבארץ ישראל מצויים תלמידי-חכמים מופלגים שמחדדים זה את זה כברזל ובפלפולם החזירו את כל אשר נשתכח וחזרו וחדשו את השעורים – הרי ממילא יתכן "ואכלת ושבעת וברכת" – אפילו על כזית או על כביצה.


"השמר לך פן תשכח את ה אלהיך" (ח, י"א) 
הרבי ר בונם מפשיסחה ז"ל נכנס פעם אצל הרבי מלובלין ז"ל ומצאו שהוא מודאג ביותר. משראהו הרבי מלובלין התאונן לפניו, שזה עתה עבר על לאו מפורש שבתורה: "השמר לך פן תשכח את ה אלהיך" – הוא הסיח לרגע את דעתו מהשם-יתברך.
נענה הרבי ר בונם ואמר: 
"הדין הוא לגבי שיכחה כי עומר בן סאתיים אינו בגדר שיכחה, לפי שמחמת גודל חשיבותו הריהו שכוח ולבסוף זכור – שחזקה על בעל-הבית שייזכר בו מיד. הוא הדין גם במר. היסח-הדעת של רגע אחד אינו בגדר שכחה, שכן חזקה עליו שמיד ישוב וייזכר והיינו לבסוף זכור, ואין לו איפוא כל סיבה לדאגה".
"יישר כוח! החייתני!" – קרא הרבי מלובלין ז"ל.


"המוליכך במדבר הגדול והנורא נחש ועקרב וצמאון אשר אין מים המוציא לך מים מצור החלמיש"  (ח,ט"ו) 
מצינו בירושלמי: "חברבר זה (מין נחש) כשהוא נושך לאדם, אם האדם קדם למים – החברבר מת, ואם החברבר קדם למים – האדם מת. אמרו עליו על רבי חנינא בן דוסא שהיה עומד ומתפלל ובא חברבר והכישו ולא הפסיק את תפילתו. והלכו ומצאו אותו חברבר מת מוטל על פי חורו...אמר רב יצחק בר אלעזר: ברא לו הקדוש-ברוך-הוא מעין תחת כפות רגליו".
לפיכך אמרה תורה: "המוליכך במדבר...נחש שרף ועקרב" – השם-יתברך הוליכך במקום שורץ רמשים ארסיים, "וצמאון אשר אין מים" – וגם מים לא היה שם, אף-על-פי-כן ניצלת ממות. שכן "המוציא לך מים מצור החלמיש" – בדרך נס פתח לך השם-יתברך מעינות מי מתוך הסלע וכך ניתנה לך האפשרות להקדים אל המים לפני הנחש ולהינצל מהכשתו.

"והיה אם שכח תשכח את ה אלהיך"  (ח, י"ט) 
"והיה" זו לשון שמחה. אם שכוח תשכח את ה"והיה", היינו את השמחה, ותהא שרוי בעצבות, ברי כי "תשכח את ה אלהיך". עצבות גוררת שכחת הבורא.

"והיה אם שכח תשכח את ה אלהיך"  (ח, י"ט) 
אם "והיה אם שכוח תשכח את ה אלהיך" – שלא זו בלבד שתשכח אלא עוד תשמח על כך ששכחת את ה אלהיך, אזי "העידותי בכם היום כי אבד תאבדון" – ברי שלא תהא לך תקומה עוד.

"ואפן וארד מן ההר"  (ט, ט"ו) 
"ואפן" – עשיתי פנים לעצמי. אחרי חטא העגל, כאשר נפלו ישראל והיו שרויים בשפל המדרגה, התחזק משה רבנו והתאזר עוז, לבל יפול בזרועות העצובות. לא היו לו פנים בעיני עצמו, אולם הוא התחזק ועשה פנים לעצמו.

"ואפן וארד מן ההר"  (ט, ט"ו) 
הלא להלן, אצל לוחות שניות, נאמר גם-כן: "ואפן וארד מן ההר ואשים את הלוחות בארון" (י, ח) – ומה איפוא פירוש של "ואפן" שם? ברם, מסתבר שהיה הבדל גדול בין הלוחות הראשונות שהיו "מעשי אלהים" ובין הלוחות השניות שנפסלו בידי משה רבנו. משהבחין משה בהבדל זה, שוב לא היו לו פנים בעיני עצמו, אך הוא התחזק ועשה פנים לעצמו.
 
פרשת ראה

"ראה אנכי נותן לפניכם היום ברכה וקללה" (י"א, כ"ו) 
ראה שלא תנהג בדרכי-בינים ובפשרו, כי אנכי נותן לפניכם ברכה וקללה, שהם שני ניגודים קיצוניים ביותר. אם לא בדרך הברכה, הרי זו כבר מילא דרך הקללה, דרך-ביניים אין בנמצא כלל.
פתח הכתוב בלשון יחיד: "ראה" ועבר מיד ללשון רבים: "לפניכם"? שכן ליתן נותנים להכל במידה שווה, אבל לראות רואה כל אחד באופן אחד. אדם כמות שהוא, כך רואה הוא.
דרכו של עולם, כשרוצים לקרב לבו של ילד קטן ללימוד התורה, מראים לו אגורה ושוט ואומרים לו: "אם תלמד תקבל את האגורה, ואם לא תלמד תספוג מלקות בשוט".
וכל זה משום שעדיין שכלו של הילד פעוט מכדי להבין, שעצם לימוד-התורה ברכה הוא, ועצם אי-לימוד התורה קללה הוא, אבל משהוא מתבגר וקנה דעת, שוב אין צורך להראות לו את האגורה ואת השוט, כי מבין הוא מעצמו שעליו לחפוץ בלימוד התורה, לפי שיגיעת התורה ברכה היא לאדם ואי-ידיעתה קללה היא לאדם.
לפיכך אומר משה רבנו לבני-ישראל: ראו והיכלמו, עד היכת הגעתם בעולמכם, שעכשיו לאחרי אברעים שנות עמל ונסיונות – "אנכי נותן לפניכם היום ברכה וקללה" – עדיין צריך אני להציע לפניכם "אגורה" ו"שוט". "את הברכה אשר תשמעו" – הן כבר הגיעה העת שתבינו מעצמכם כי הברכה היא עצם העובדה שאתם שומעים, "והקללה אם לא תשמעון" – זה שאינכם שומעים היא היא הקללה. והנה לבסוף עדיין הנכם כילד מתחיל שיש לעורר את חשקו על-ידי ברכה ולאיים עליו בקללה.



"את הברכה אשר תשמעון" (י"א, כ"ז)
על מנת אשר תשמעון (רש"י). מה כוונתו של רש"י בזה?
ברם, הדין הוא שכל תנאי צריך להיות קודם למעשה, ואם אין תנאי קודם למעשה – התנאי בטל.
וכאן הלא פשוטם של דברים הוא, שהשם-יתברך נותן את הברכה בתנאי שבני-ישראל ישמעו, אם-כן הרי "אשר תשמעו" זה התנאי ו"את הברכה" זה המעשה, והיה צריך לומר להיפך: "אם תשמעו – ברכה" (כשם שנאמר: "אם תאבו ושמעתם – טוב הארץ תאכלו", וכן: "אם בחוקותי תלכו – ונתתי גשמיכם בעתם".
על-כן אומר רש"י: "על מנת אשר תשמעון" – היינו שהמלה "אשר" משמעותו כמי שאומר: "על מנת", והלא הדין הוא ש"כל האומר על-מנת כאומר מעכשיו דמי", וב"מעכשי" אין צורך עוד בדיני התנאים ואפילו המעשה קודם לתנאי גם-כן התנאי קיים.

"והקללה אם לא תשמעו וסרתם מן הדרך" (י"א, כ"ח) 
אצל ברכה נאמר רק: "אשר תשמעו", ואילו אצל קללה נאמר נוסף על "לא תשמעו" גם "וסרתם מן הדרך"?
לפי שמחשבה טובה הקדוש-ברוך-הוא מצרפה למעשה, הרי ממילא בשמיעה גרידא, עוד לפני העשיה, כבר באה הברכה. אבל מחשבה רעה הלא אינה מצטרפת למעשה, לכן אין הקללה באה מיד אחרי אי-השמיעה, אלא מן ההכרח שיהיה גם מעשה – "וסרתם מן הדרך".

"ונתת את הברכה על הר גרזים ואת הקללה על הר עיבל" (י"א, כ"ט) 
להקיש קללות לברכות, מה ברכות בקול רם אף קללות בקול רם (מדרש תנחומא).
דרכו של עולם, כשבאים לשבח אדם בעד מעשה טוב שעש, משבחים אותו בקול רם בפני הציבור כולו. אבל אדם שעשה מעשה רע ויש להוכיחו על פניו, עושים זאת בצינעה לבל ישמע אדם, כי חוששים פן יבוא הלה לכלל כעס.
ברם, רצונו של השם-יתברך הוא, שכשם שמשבחים לאדם בעד מעשיו הטובים בקול רם, כך יש להוכיחו בעד מעשיו הרעים גם-כן בקול רם, למען ישמעו הכל וייראו לבלי ללמוד ממעשיו הרעים, ולא להחניף לו ולטשטש את מעשהו בשתיקה.

"אבד תאבדון את כל המקומות...אשר אתם ירשים אתם" (י"ב, ב')
הדין הוא שיכול נכרי לבטל עבודה-זרה, אבל אם זוהי עבודה-זרה של ישראל אין תועלת בביטול אלא חייבים להשמידה כליל. לפיכך מן החובה היה להשמיד את העבודה-הזרה מארץ-ישראל, שכן ארץ-ישראל, ירושה היא לבני-ישראל והרי זו איפוא עבודה-זרה של ישראל.
ברם, יש להקשות, אם ארץ-ישראל של ישראל היא, היאך יכולים היו הגויים לאסור שם דבר בתור עבודה-זרה, והלא דין הוא שאין אדם אוסר דבר שאינו שלו?
ומתרצת על כך הגמרא, שהואיל ובני-ישראל שבאותו הדור עבדו לעגל, הרי הוכיחו בזה כי ניחא להם בעבודה-זרה וממילא כבר יכלו הגויים לאסור את שלהם בארץ-ישראל, לפי שבכך רק עשו את שליחותם ורצונם של בני-ישראל (עיין סוף עבודה-זרה).
לפיכך אמרה תורה: "אבד תאבדון" – חייבים אתם להשמיד את העבודה-הזרה שתמצאו בארץ-ישראל ולא יועיל לכם ביטול, משום "אשר אתם" – הלא אתם הנכם אשר עבדתם לעגל, והרי אתם "יורשים אותם", וזוהי איפוא עבודה-זרה של ישראל ואינו חל עליה הכלל: "אין אדם אוסר דבר שאינו שלו", לפיכך הריהי טעונה איבוד.

"לא תעשון כן לה' אלהיכם" (י"ב, ד') 
אף כי נאמר לעיל: "את אלהיהם על ההרים" ודרשו חכמינו: "ולא ההרים אלהיהם" היינו שמחובר אינו נאסר בתור עבודה-זרה – הרי זה רק לגביכם, להדיוט, אבל לגבי השם-יתברך, לגבוה, אפילו מחובר גם-כן אסור, כפי ההלכה שמחובר שעבדו לו אסור להקריבו בבית-המקדש (עבודה זרה מ"ה).

"לשכנו תדרשו ובאת שמה" (י"ב, ח') 
"תדרשו" - אם תדרשו ותשאפו להתקרב למשכן ה' – ודאי יעלה הדבר בידך – "ובאת שמה,. שכן "הבא לטהר מסייעין אותו".
פתח בלשון רבים: "תדרשו" וסיים בלשון יחיד: "ובאת"?
ברם, חכמינו אמרו: "ציון היא ודרש אין לה – מכלל דבעי דרישה" (ראש השנה ל').
מה טיבה של "דרישה" זו? – שצריך אדם לחקור ולדרוש אחרי הסיבות שגרמו לחורבן ולתקנן, כדי לאפשר את הבנין מחדש.
והנה, הסיבה לחורבן הבית האחרון הלא היתה שנאת-החנם ששררה בין בני-ישראל, והתיקון לכך הוא: אהבה ואחדות.
זהו איפוא שמרמז כאן הכתוב: "לשכנו תדרשו" – דרוש תדרשו לברר, למה המשכן איננו, כי אז יתברר לכם שהסיבה לכך היא, משום שהייתם "רבים" – מפולגים לפלגים רבים מחמת שנאת-חינם; לכן תתקנו זאת ותהיו כולכם כאיש אחד, כך שיהיה "ובאת שמה" בלשון יחיד. בכוח האחדות ייהפך מלשון רבים ללשון יחיד.

"ואת תרומת ידכם" (י"ב, ו') 
אלו הבכורים (רש"י).
יש להרים את כל הפעולות הנעשות בידים ולקדשם לשמים (כפי שאמרו חכמינו: "יקדשו ידי לעושיהם"). וזהו ענין הבכורים, שמקריבים את בכוריהם של הפירות הצומחים בעזרת עבודת-כפים בשדה ובגן, לפני השם-יתברך על המזבח.
לפיכך נקרא חג מתן-תורה בשם "יום הבכורים", לפי שרק על-ידי התורה אפשר להגיע לידי כך, להרים ולקדש את כל פעולות האדם לשמים.

"כי ירחיב...ואמרת אכלה בשר...בכל אות נפשך תאכל בשר. כי ירחק ממך המקום...וזבחת מבקרך ומצאנך" (י"ב, כ'-כ"א) 
אדם הראשון אסור היה עליו לאכול בשר, כי אם רק צמחים, ואילו לנח הותר לאכול בשר.
לכאורה מקום היה לחשוב, כי נח עלה בדצקותו על האדם הראשון, שכן הותר לו לאכול מה שנאסר על אדם הראשון
אולם באמת אין הדבר כך, אלא אדם הראשון בתור יציר כפיו של הקדוש-ברוך-הוא היה במדרגה כה גבוהה עד שברצותו לאכול בשר היה טועם את טעמו של הבשר גם בירקות שהיה אוכל כדרך שהיו בני-ישראל טועמים במן את כל הטעמים שאיוותה נפשם – ממילא לא היה צורך להמית בעל-חי כדי לטעום טעם בשר. אבל נח אל היה בעל מדרגה כה גבוהה ולכן ברצותו לאכול בשר נאלץ היה להמית חילה בעל-חי.
זהו שאמר הכתוב: "כי ירחיב ה' את גבולך" – כי תהיה מבחינה רוחנית גדול במידה מספקת, במדרגה של צדיק גמור, אזי "ואמרת אוכלה בשר" – יספיק אם רק תאמר שרצונך בבשר – "בכל אות נפשך תאכל בשר" – וכבר תשיג את מבוקשך ותאכל בשר, גם אם לא תשחט מאומה, לפי שתטעם את טעמו של הבשר בכל מאכל שתאכל; אבל אם "כי ירחק ממך המקום" – השם-יתברך, שהוא מקומו של עולם, ירחק ממך, לא תהיה במדרגה של צדיק גמור אזי לא יועיל לך הרצון בלבד, אלא "וזבחת מבקרך ומצאנך" – יהא עליך לטרוח ולשחוט בעל-חי כדי שיהיה לך בשר ממש.

"כי יקום בקרבך נביא" (י"ג, ב') 
שלושת הפרשיות שבתורה המדברות בהסתת והדחת האדם לרעה, הן כנגד שלושת אופני ההדחה הקיימים בעולם.
יש הדחה מצד אישיות מזוייפת. פלוני מוחזק בעיני הבריות למשורר, מדינאי, מרחיק-ראות, ובכוח אישיותו המעושה הוא מכניע אנשים תחת השפעתו והם מודחים על-ידו מדרך היהדות. כנגד מדיח כזה נאמרה הפרשה הראשונה של נביא-השקר, שעליו אמרה תורה: "לא תשמע אל דברי הנביא ההוא".
יש הדחה מצד קרובים וידידים, אחים, אחיות ושארי-בשר, שמשפיעים לפעמים על אדם להדיחו מדרך הישר. כנגד מדיח זה נאמרה הפרשה השנייה: "כי יסיתך אחיך בן אמך או בנך או בתך או רעך אשר כנפשך" והתורה מצווה ואומרת: "לא תאבה לו ולא תשמע לו".
ויש גם שאדם נסחף אחרי מצב-רוח המוני ונופל תחת השפעת הרחוב, האופנה, דעת הקהל. כיון שהכל אומרים כך ועושים כך, הריהו אומר ועשה גם הוא כך. כנגד הדחה כזו נאמרה הפרשה השלישית של עיר-הנידחת: "יצאו אנשים בני בליעל מקרבך וידיחו את יושבי עירם". כאן מן הצורך לנהל מלחמה: "הכה תכה את יושבי העיר היא".
בזמננו מצויים, לגודל דאבון-הלב, שלושת גורמי-ההדחה גם יחד ויש להיזהר יפה מפניהם.

"אחרי ה' אליהיכם תלכו ואתו תיראו ואת מצותיו תשמרו ובקלו תשמעו ואתו תעבדו ובו תדבקון" (י"ג, ה') 
אותם הדברים נאמרו בעצם גם בפרשה הקודמת, בלשון יחיד: "את ד' אלהיך תירא אותו תעבוד ובו תדבק" (י', כ') – ולמה איפוא חזרה תורה ואמרה זאת כאן בלשון רבים?
ברם, אם בימים כתיקונם מסוגל כל אחד להיות ירא-שמים ועובד-השם ביחידות, הרי בזמן שיש מסיתים ומדיחים בעולם, אין בכוחו של היחיד לפעול מאומה, אלא מן ההכרח שיווצר מכל היחידים כוח-רבים מלוכד כדי להתגונן מפני ההסתות והדחות.
לפיכך, כאן בפרשה המדברת בהדחתו של נביא שקר, חוזרת התורה ואומרת אותם הדברים בלשון רבים, לפי שאז חייבים היחידים להתלכד יחד, למען יוכלו לקיים: "אותו תיראו ואת מצוותיו תשמרו ואותו תעבודו ובו תדבקון".


"כי יסיתך" (י"ג, ז') 
מאמר מעניין מצינו בירושלמי (סנהדרין פ"ז) האומר: "מסית אומר בלשון הקודש ומדיח אומר בלשון הדיוט".
יש כאלה שמבקשים להדיח את בני-הנעורים שלנו מדרך-היהדות על-ידי לשון-הקודש. מקנאים הם לכבודה של לשון-הקודש ושואפים להפיצה בקרב הנוער, ודוקא בלשון זו לוכדים הם נפשות מישראל ומנתקים אותן מדרך התורה. מאידך יש כאלה המבקשים להדיח את בנינו לעבודה-זרה של כפירה ופריקת-עול על-ידי קנאה לכבודה של השפה היהודית. זו לשון-ההדיוט המדוברת בפי המוני יהודי הגולה.
מכל-מקום מסיתים ומדיחים הם, גם בעשותם זאת בלשון-הקודש וגם בעשותם זאת בלשון-הדיוט, ויש להיזהר יפה מפניהם. ברם, לפי הדין מסוכן המסית יותר מן הדיח, אמנם דוקא משום שהוא משתמש בקדושה ומטיף את כפירתו בלשון-הקודש.

"ואת כל שללה תקבץ אל תוך רחבה ושרפת באש" (י"ג, י"ז) 
אם יכולה היתה עיר שלמה להיכשל בעבודה-זרה, הרי סימן הוא זה כי אנשיה היו שטופים רק בעניני רווחי-ממון ולא נתנו דעתם על כל ענין נעלה מזה. על-כן ניטמטם לבם כל-כך עד כי נוח היה להדיחם. ממילא ראוי גם הונם ורכושם, אשר גרמו לידי כך, להישמד כולו באש.

"ונתן לך רחמים ורחמך" (י"ג, י"ח) 
אל לך לחשוש מכך, שלאחרי הריגת עיר שלמה של אנשים, נשים וטף, תסגל לעצמך טבע של אכזריות – שכן התורה מבטיחה לך: "ונתן לך רחמים" – מכיון שאתה עושה זאת למען רצון השם-יתברך וכבוד-שמים, לא ישחית המעשה הזה את מידותיך אלא אדרבה – עוד יחון אותך השם-יתברך במידה של רחמנות.


פרשת שופטים  

"שפטים ושטרים תתן לך...אשר ה' אלהיך נתן לך" (ט"ז, י"ח) 
מנה תמנה עליך שופטים כאלה, אשר יתנו לך את "ה' אלהיך" – שיחדירו את האלוהות בקרבך (בוציוא דנהורא) .
התורה פונה בזה אל הפרנסים והמנהיגים, הממנים את הרבנים על הקהילה, כי לא ישלו את עצמם שאינם חייבים לנהוג כבוד ברב ולסור למשמעתו משום שהם הם אשר מינוהו לרב, אלא "תתן לו" – גם בשבילך אתה ניתן הרב וגם עליך לסור למשמעתו, שכן רק באם אתה תנהג בו כבוד ודרך-ארץ, אזי יתקיים "ושפטו את העם משפט צדק" – שאז יסורו גם המוני-העם למשמעתו של הרב ויצייתו למשפטיו. (כלי חמדה) .

"כי השחד יעור עיני חכמים ויסלף דברי צדיקים" (ט"ז, י"ט) 
בעת שישב בעל "אוהב-ישראל" זצ"ל, מאפטא, על כסא הרבנות בקולבסוב, באו פעם לפניו שני בעלי-דין לדין תורה. יתר הדיינים לקחו שוחד והיו נוטים לצד אחד, אולם הרב מאפטא גילה כלפיהם התנגדות נמרצת והוכיח להם כי אין ההלכה כמותם. יעצו הדיינים לבעל-הדין כי ישחד גם את הרב. אך כיצד עושים זאת, והלא בשום-פנים לא יסכים הרב לקבל שוחד? יעצו לו איפוא לשלשל בחשאי סכום-כסף ניכר לכיס בגדו של הרב. בעל-הדין עשה כעצתם ואיש לא ידע דבר על כך.
למחר, כאשר ישב הרב להמשיך בדין-תורה, הרגיש כי דעתו החלה להסס בדבר וכי קם בו רצון להסכים עם דעת הדיינים. מיד דחה את ישיבת בית-הדין וכל אותו היום בכה והתחנן לפני רבונו-של-עולם, כי יאיר את עיניו לראות את האמת. כך עברו ימים מספר עד אשר גילה הרב את הכסף בכיס בגדו ומיד הבין כי בעל-הדין הוא אשר שם את הכסף בכיסו כדי לשחדו. כל-כך גדול הוא כוחו של שוחד, שאפילו אם הדיין אינו יודע מאומה על כך, בכל-זאת זה משפיע על שכלו לסלף את דעתו.
זהו פירושו של הפסוק: "ויסלף דברי צדיקים" – אמר הרב מאפטא זצ"ל – אפילו אם הדיין מוסיף להיות צדיק גם לאחרי קבלת השוחד, שכן ראה ולא ידע מאומה על כך, בכל-זאת יש בכוחו של השוחד לסלף את בינתו ואת דבריו.
מכאן יש ללמוד קל-וחומר: אם נגיעה יש בה כדי לעוור את העינים, הרי מכל-שכן "מידה טובה מרובה ממידת פורעניות" – שאם אדם מסלק מעל עצמו את כל הנגיעות והפניות וטורח לרדוף אחרי הצדק, עיניו נפקחות ומוארות להשיג ולהבין את האמת (שפת אמת) .

"צדק צדק תרדף" (ט"ז, כ') 
רדוף תרדוף אחרי הצדק בצדק. האמצעים שבהם תבקש להשיג מטרה צודקת, יהיו גם הם צודקים – שלא ככלל הידוע של הגויים, שהמטרה מקדשת את האמצעים (הרבי ר' בונים ז"ל מפשיסחה) .

"למען תחיה וירשת את הארץ" (ט"ז, כ') 
כדאי הוא מנוי הדיינים הכשרים להחיות את ישראל ולהושיבן על אדמתן (רש"י).
שנינו במשנה: "חרב בא לעולם על עוות הדין, גלות בא לעולם על עובדי עבודה-זרה" (אבות פ"ה מ"ט). כן אמרו חכמינו: "כל המעמיד דיין שאינו הגון כאילו נוטע אשירה". (סנהדרין ז') .
הרי פירושו של דבר הוא, שעל-ידי מינוי דיינים בלתי כשרים חרב באה לעולם, לפי שהם מעוותים את הדין, וגם גלות באה לעולם, לפי שזה נחשב כעבודה-זרה ("נוטע אשירה"). ואילו על-ידי מינוי דיינים כשרים מונעים חרב מן העולם וזה גורם "להחיות את ישראל", וכן מונעים גלות – "להושיבן על אדמתן". (בנין אריאל) .

"לא תטע לך אשרה כל עץ אצל מזבח ה' אלהיך" (ט"ז, כ"א) 
אזהרה לנוטע אילן ולבונה בית בהר-הבית (רש"י).
המקום הקדוש צריך להיות נאה בעיניך בזכות קדושתו ולא בזכת קישוטים חיצוניים כגון עצים נאים ובנינים מפוארים. אם מבקש אתה לפאר את הקדושה בקישוטים חיצוניים, הרי משמע שאתה מזלזל ביופיה המקורי של הקדושה.
לפיכך אמרו חכמינו: "כל המעמיד דיין שאינו הגון כאילו נוטע אשירה אצל המזבח" (סנהדרין ז') – אם ממנים דיין שאינו הגון מצד התנהגותו בדברים שבקדושה, אלא שיש בו מעלות חיצוניות כגון השכלה גבוהה וכשרון-נאום – הרי זה באמת "כאילו נוטע אשירה אצל המזבח", שבמקום היופי המקורי והפנימי של תורה ויראת-שמים מבכרים את היופי החיצוני המקושט. (אבני אזל) .


"וְלֹא תִקַּח שֹׁחַד כִּי הַשֹּׁחַד יְעַוֵּר עֵינֵי חֲכָמִים" (טז יט)
מובא בסמ"ע את ה'מרדכי', דפירש: "יְעַוֵּר עֵינֵי חֲכָמִים" היינו: את הבע"ד. כשרואה הבעל דין שהדיין לוקח שוחד יסתמו טענותיו דחושב שבודאי הדיין יצדד בבע"ד השני. 
ויש להתבונן למה לא פירש כפשוטו דהכונה על הדיינים שלקחו שוחד? 
מבאר ה'לוית חן' עפי"ד הגמרא ב'סנהדרין' (כא:): 'מפני מה לא נתגלו טעמי תורה? שהרי שתי מקראות נתגלו טעמן, נכשל בהן גדול העולם' ע"ש. ולפי"ז יש להתבונן איך פה כתוב טעם "כִּי הַשֹּׁחַד יְעַוֵּר עֵינֵי חֲכָמִים". ידוע מה שכתב החזו"א: שטעם העיורון בגלל שבתורה כתוב שזה סגולתו של השוחד ומיושב. והרי ג"כ פה הדיין יכול לטעות שיקח שוחד ויחשוב שזה לא יטה את לבו. ולכן פירש ה'מרדכי' ד"עֵינֵי חֲכָמִים" הכונה על הבע"ד ושוב לא יכשל הדיין דהרי זה כבר לא תלוי בו דאף שהוא לא יטעה את הדין, מ"מ יסתתמו טענותיו של הבע"ד.


"וַיֵּלֶךְ וַיַּעֲבֹד" (יז ג)
כתב הספר 'הכתב והקבלה': בכל מקום יזכיר הכתוב בע"ז לשון הליכה. בנביא שקר: "נֵלְכָה אַחֲרֵי אלהים אֲחֵרִים" ('ראה' יג ג). ובמסית: "נֵלְכָה וְנַעַבְדָה" (שם ז). ובעיר הנדחת: "נֵלְכָה וְנַעַבְדָה" (שם יד). ויתכן להיותו החמור שבאיסורים שכל המודה בה, כופר בכל התורה וכמה מן ההתאמצות צריכה לנפש הישראל להעיז פנים. לכן הזכיר בו לשון הליכה. כי בכל דבר הנצרך לזריזות והתאמצות דרך המקרא לכתוב בו לשון הליכה, כמ"ש בלשון: "וַיֵּלְכוּ וַיָּבֹאוּ" דמרגלים בפרשת 'שלח' (יג כו).

"הוּא וּבָנָיו בְּקֶרֶב יִשְׂרָאֵל" (יז כ)
רבי אלעזר אזכרי שהיה מגדולי חכמי 'צפת' בזמן ה'בית יוסף' והאריז"ל כותב בהקדמתו לספר 'חרדים': 'ישתדל לישר הרבים ביראת ה' ובמצוותיו ואז ימצא חן בעיני מלכנו יוצרנו וזכות הרבים תלוי בו ולשכרו אין קצבה כמבואר בזוהר. ויאמר עליו: "וְהַמַּשְׂכִּלִים יַזְהִרוּ כְּזֹהַר הָרָקִיעַ וּמַצְדִּיקֵי הָרַבִּים כַּכּוֹכָבִים לְעוֹלָם וָעֶד" ('דניאל' יב). ויזכה לבן צדיק ומצדיק הרבים, כמו שאמרו חז"ל במדרש על אלקנה, לפי שהיה משתדל שיעלו ישראל לרגל, אמר לו הקב"ה: "אלקנה, אתה הכרעת את ישראל לכף זכות וחינכת אותם במצוות וזכו רבים על ידך, אני אוציא בן ממך שיכריע את ישראל לכף זכות ויחנך אותם במצוות, הא למדת; שכר אלקנה - שמואל'. ומעשה באחד האברכים מהתלמידי חכמים שב'בני ברק', שבנו היקיר החל להדרדר רח"ל וכבר גמר אומר בדעתו לעזוב את הישיבה בה הסתופף ומרגע לרגע המצב נעשה קשה יותר ויותר, עד שהדבר החל אף לתת את אותותיו בשאר הילדים של אותו האברך, היה האברך נבוך מאד וניסה כל מיני דברים איך לעורר את לב בנו ולהשיבו אל הדרך הישרה והסלולה ולא הצליח בכך. באותו זמן שמע האברך על עבודת הקדש של קבוצת אברכים שיוצאים פעם בשבוע לאחת הערים הסמוכות, ללמוד עם בעלי תשובה ומתקרבים ואז עלה בדעתו; "אולי אלך גם אני עמם ואפעל להוציא "יָקָר מִזּוֹלֵל" ('ירמיה' טו). וכבחינת מידה כנגד מידה יעשה כן הקב"ה אף למעני ויהפוך את לב האבן של בני שיחזור למוטב וכעין מה שאמרו חז"ל: 'בדבר שנצטער אותו צדיק, בו יכשל זרעו"'? (ילו"ש 'בראשית' מה קנב). ותיכף למחשבה הוציאה למעשה ונועד האברך עם אותה חבורה והצטרף עמם ללימוד השבועי ואכן באורח פלא ממש, נעצרה בבת אחת התדרדרותו של אותו הבן ואף חזר כעבור זמן קצר לישיבתו וכיום הוא אברך השוקד על תלמודו בהתמדה רבה באחד הכוללים המתנוססים לתפארה. 
"שְׁמַע יִשְׂרָאֵל אַתָּה" (כ ג) עיין ברש"י שמביא את הגמרא ב'סוטה' ('סוטה מב.): ש'אפילו לא קיימתם אלא ק"ש שחרית וערבית'. מבאר ה'משך חכמה': דדרשו מזה, שכל הפרשה כולה בלשון רבים ורק זה כתוב בלשון יחיד, לכן דרשו שהכונה ש'אפילו לא קיימתם אלא ק"ש'.

"וְהָיָה הָעִיר הַקְּרֹבָה אֶל הֶחָלָל" (כא ג) 
כתב רבנו הגר"ח קנייבסקי שליט"א בספרו 'טעמא דקרא': כתיב "הַקְּרֹבָה", חסר. "וְלַאֲחֹתוֹ הַבְּתוּלָה הַקְּרוֹבָה אֵלָיו", כתיב מלא. וצריך טעם?! וי"ל ע"פ הגמרא בב"ב (כג:): שאם יש עיר גדולה ממנה, הגדולה מביאה. וכבר ביאר ה'מאירי', דהיינו: משום שהיא קרובה עכ"פ משאר עיירות שגדולות כמוה. עכ"פ, אין הכונה כאן הקרובה ממש, שאין קרובה הימנה. ולכך כתיב "קְּרֹבָה" חסר. אבל "לַאֲחֹתוֹ הַבְּתוּלָה הַקְּרוֹבָה אֵלָיו" הוא קרובה ממש ולכן הוא מלא.

"שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ אֲשֶׁר ה' אֱלֹקֶיךָ נֹתֵן לְךָ לִשְׁבָטֶיךָ" ('דברים' טז יח)
נצטוינו בזה למנות שופטים ושוטרים לשמור על קיום מצוות הי"ת ובזמן שהיתה ידן של ישראל תקיפה היו ממונים מבתי הדין לכפות את העם על קיום המצוות, גם בזמנינו שאין יד הדין תקיף על העם, מכל מקום אנו מחויבים להשתדל ולהציל מי שניתן להצילו וכיום המצב הוא שכל הנפנה להציל מוצא הרבה ידים מושטות לעברו לעזרה, בקריאת: "הצילונו מרדת דחי".
מובא במכתביו של מרן הגרא"מ שך זצ"ל בספר `מכתבים ומאמרים` ואלו דבריו: אודות מצב התקופה אין כלל צורך להאריך בדברים, אנו רואים תהליך בלתי טבעי זה, אני זוכר עדין את התקופה של ילדי טהרן כאשר נאבקו בכח על הצלתם הרוחנית ואילו כיום אפשר להציל אלפים ורבבות מילדי ישראל.
בידינו לחולל גדולות בתחום זה, בעוד שבעבר היו זקוקים לגאון הדור, לנגיד גדול, שיביא את המהפכה הדרושה, הרי כיום המצב הוא שכל יהודי יכול ממש לברוא עולם מלא, הזמן הוא כך, כל אחד בכחו לפעול. ועל כן החוב בזה מוטל על כל אחד ואחד מישראל, ללא יכולת לפטור עצמו מחובה קדושה זו באמתלא כלשהי, כל יהודי חייב להושיט ידו, כי כיום אפשר להציל יותר מתמיד.
הבה נציל אלפים מישראל, הבה נמהר ונציל, כל הצלה כזאת של יהודי היא ריוח נקי ללא הפסד כלל, כי מצילים אותו מגניבה מרציחה ומכל דבר אסור ואין בין גיהנם לגן עדן אלא כחוט השערה, אני לא אומר זאת לכם, אני מדבר לעצמי ולכולנו, הבה נציל יהודים אלה, נתחזק ונפעל במהירות, פן נאחר חלילה וד` יהא בעזרינו.
אלפים ורבבות נערים מתגוללים כאן וחסר מי שיצילם ויקרבם ליהדות, אנו יהודים שעברנו כבר את גיל העמידה ונצטרך לתת דין וחשבון, לא נוכל לתרץ עצמנו, הבה נתחזק ונפעול להצלת העולים לתורה ויהדות. וחבל חבל, שבשעת רצון כגון זו שאנו נמצאים בה עתה ורבים המבקשים לדעת את דבר ד`, שלא ימצאון אנשים מספיקים להורותם.
וענין קרוב הרחוקים לתורה, הוא באמת מצות עשה מפורשת שכולנו נתחייבנו בה. כמבואר בספר המצוות להרמב"ם (מצות עשה ג): `היא שציוונו באהבתו יתעלה... וכבר בארנו שזאת המצוה ג"כ כוללת שנהיה קוראים לבני האדם כולם לעבודתו יתעלה ולהאמין בו`, יעויי"ש בכל דבריו.

"צֶדֶק צֶדֶק תִּרְדֹּף" (טז כ)
אומר רבנו בחיי: `ע"ד הפשט יזהיר שיצדק האדם במעשיו ובדבריו, כי אלה הם הדברים שאפשר לו לאדם להרע לעצמו ולאחרים. ועל כן בא כפל הלשון. וכל הצודק בדבריו אות ומופת על צדקת מעשיו. ועל כן ראוי לכל אחד ואחד מישראל שיצדק בדבור ובמעשה, כענין שכתוב: "שְׁאֵרִית יִשְׂרָאֵל לֹא יַעֲשׂוּ עַוְלָה וְלֹא יְדַבְּרוּ כָזָב" (`צפניה` ג). או ידבר הכתוב עם האנשים אשר להם הריב ויזהיר אותן לרדוף אחרי הצדק, הן לריוח, הן להפסד וזהו כפל הלשון`.

"עַל פִּי הַתּוֹרָה אֲשֶׁר יוֹרוּךָ וְעַל הַמִּשְׁפָּט אֲשֶׁר יֹאמְרוּ לְךָ תַּעֲשֶׂה לֹא תָסוּר מִן הַדָּבָר אֲשֶׁר יַגִּידוּ לְךָ יָמִין וּשְׂמֹאל"
מן הראוי להביא כאן דברי הרמב"ן שלצערנו בדורנו, אנו מוכנים לקבל מרבותינו רק מה שנשמע ונראה לנו, אולם דברים שקשה לנו, או לא נראה לנו, איננו מוכנים לקבל. ואלו הם דברי הרמב"ן: "`יָמִין וּשְׂמֹאל" אפילו אם אומר לך על ימין שהוא שמאל, או על שמאל שהוא ימין, לשון רש"י. וענינו: אפילו תחשוב בלבך שהם טועים והדבר פשוט בעיניך כאשר אתה יודע בין ימינך לשמאלך, תעשה כמצוותם ואל תאמר: איך אוכל החלב הגמור הזה, או אהרוג האיש הנקי הזה, אבל תאמר: "כך צוה אותי האדון המצוה על המצוות שאעשה בכל מצוותיו ככל אשר יורוני העומדים לפניו במקום אשר יבחר ועל משמעות דעתם נתן לי התורה אפילו יטעו" וזה כענין רבי יהושע עם ר"ג ביום הכיפורים שחל להיות בחשבונו (ר"ה כה).
והצורך במצוה הזאת גדול מאד, כי התורה נתנה לנו בכתב וידוע הוא שלא ישתוו הדעות בכל הדברים הנולדים והנה ירבו המחלוקות ותעשה התורה כמה תורות וחתך לנו הכתוב הדין, שנשמע לבית דין הגדול העומד לפני השם במקום אשר יבחר בכל מה שיאמרו לנו בפירוש התורה, בין שקבלו פירושו עד מפי עד ומשה מפי הגבורה, או שיאמרו כן לפי משמעות המקרא, או כונתה, כי על הדעת שלהם הוא נותן (ס"א לנו) להם התורה, אפילו יהיה בעיניך כמחליף הימין בשמאל. וכל שכן שיש לך לחשוב שהם אומרים על ימין שהוא ימין, "כי רוח השם על משרתי מקדשו ולא יעזוב את חסידיו, לעולם נשמרו מן הטעות ומן המכשול" ולשון ספרי (`שופטים` קנד): `אפילו מראין בעיניך על הימין שהוא שמאל ועל שמאל שהוא ימין, שמע להם` `. 

וְהָיָה הָעִיר הַקְּרֹבָה אֶל הֶחָלָל" (כא ג)
כתב רבנו הגר"ח קנייבסקי שליט"א בספרו `טעמא דקרא`: כתיב: "הַקְּרֹבָה" חסר. "וְלַאֲחֹתוֹ הַבְּתוּלָה הַקְּרוֹבָה אֵלָיו" (`ויקרא` כא). כתיב מלא. וצריך טעם. 
וי"ל ע"פ הגמרא בב"ב (כג:): שאם יש עיר גדולה ממנה, הגדולה מביאה. וכבר ביאר המאירי, דהיינו: משום שהיא קרובה עכ"פ משאר עיירות שגדולות כמוה. עכ"פ אין הכונה כאן הקרובה ממש שאין קרובה הימנה. ולכך כתיב: "קְּרֹבָה" חסר. אבל "לַאֲחֹתוֹ הַבְּתוּלָה הַקְּרוֹבָה אֵלָיו" הוא קרובה ממש ולכן הוא מלא.


"שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ אֲשֶׁר ה' אֱלֹקֶיךָ נֹתֵן לְךָ לִשְׁבָטֶיךָ" ('דברים' טז יח)
כתב רבנו חיים ויטאל זצ"ל; 'תתנו לכם בכל שעריכם' לא נאמר אלא; "תִּתֶּן לְךָ בְּכָל שְׁעָרֶיךָ" בלשון יחיד. לומר לך; שכל אדם חייב לשים משמר ולהציב שופט ושוטר בכל אחד משערי גופו דהיינו; להשגיח שהעינים לא יסתכלו במה שאסור להסתכל, האזנים לא ישמעו מה שאסור לשמוע והפה לא יהא כהפקר, לא בדיבוריו ולא באכילתו. וסיים דבריו באמרו; שאם האדם ישמור את שעריו כיאות, יפתחו בפניו שערי גן העדן.
רבנו ה'אביר יעקב' אבוחצירא זצ"ל הביא דברי הזוהר הקדוש; "כִּי מַלְאָכָיו יְצַוֶּה לָּךְ לִשְׁמָרְךָ בְּכָל דְּרָכֶיךָ" ('תהלים' צא יא) הקב"ה מוסר לאדם שני מלאכים שידריכוהו בדרך ישרה ויזהירוהו מעבירה. אבל אם האדם מטמא נשמתו, מלאכים נוטשים אותו. וזהו שנצטוינו; "שֹׁפְטִים וְשֹׁטְרִים" אלו אותם שני מלאכים המורים לטוב ומרחיקים מרע "תִּתֶּן לְךָ בְּכָל שְׁעָרֶיךָ" תראה שילווך בכל מעשיך ושלא תחטא באחד מאבריך "אֲשֶׁר ה' אֱלֹקֶיךָ נֹתֵן לְךָ לִשְׁבָטֶיךָ" כי ה' נתנם להורותך וליסרך וראה שלא תרחיקם ממך במעשיך.


"צֶדֶק צֶדֶק תִּרְדֹּף... לֹא תִטַּע לְךָ אֲשֵׁרָה... וְלֹא תָקִים לְךָ מַצֵּבָה... לֹא תִזְבַּח לַה' אֱלֹקֶיךָ שׁוֹר וָשֶׂה אֲשֶׁר יִהְיֶה בוֹ מוּם" ('דברים' טז כ- כא)
כתב רבנו עובדיה ספורנו זצ"ל; לשלשת הציווים עקרון משותף; להעדיף את השלמות על היופי החיצוני. הצווי הראשון מורה; שאיננו מצווים לחפש דיין שדיבורו רהוט ושפתו קולחת, קומתו תמירה ומראהו מרשים. התנאי היחיד הוא; "צֶדֶק צֶדֶק תִּרְדֹּף"! עליך להעדיף את הגדול בתורה שלא ישא פנים ותו לא. הצווי השני; "לֹא תִטַּע לְךָ אֲשֵׁרָה" נאה ומצלה, משום שעובדי העבודה זרה אימצוה לפלחנם. ויש לנו לוותר על ההידור והנוי למען שלימות עבודתנו. והצווי השלישי; "לֹא תִזְבַּח לַה' אֱלֹקֶיךָ שׁוֹר וָשֶׂה אֲשֶׁר יִהְיֶה בוֹ מוּם" בהמה מגודלת ובריאת בשר, אם ימצא בה מום קטן, תפסל. ובהמה דקה ורזה אם שלמה היא, תרצה לקרבן.

"מִקֶּרֶב אַחֶיךָ תָּשִׂים עָלֶיךָ מֶלֶךְ" ('דברים' יז טו)
פירש רבנו ה'בן איש חי' זצ"ל; הנשמה הטהורה השוכנת באדם, חלק אלוק ממעל זכה וקדושה ורוצה בטובתו של האדם שיקיים תורה ומצוות יזדכך ויזכה לשכר נצחי. עליה רמז הכתוב: "מִקֶּרֶב אַחֶיךָ תָּשִׂים עָלֶיךָ מֶלֶךְ" אותה תמליך על עצמך, היא תנהיגך ותורה לך את דרכך. "מֶלֶךְ" ראשי תיבות; מח, לב, כליות. היא תשלוט על המח החושב, על הלב המרגיש ועל הכליות היועצות ('ברכות' סא.). "לֹא תוּכַל לָתֵת עָלֶיךָ אִישׁ נָכְרִי אֲשֶׁר לֹא אָחִיךָ הוּא" אל תמליך על עצמך את היצר הרע שהוא נכרי ומתנכר מהסטרא האחרת, אשר ידיחך מה' ויפסידך את שכרך לנצח.

"תָּמִים תִּהְיֶה עִם ה' אֱלֹקֶיךָ" ('דברים' יח יג)
פירש רבנו האלשיך הקדוש זצ"ל; יש השומרים תורה ומצוות בפרהסיא בקהילה ובבית הכנסת אולי אף בקרב משפחתם. אבל בהיותם לבדם ואין איש עמם, באין רואה, מקילים הם בדבר זה או אחר. לפיכך אמר הכתוב: "תָּמִים תִּהְיֶה" תהא הנהגתך מושלמת, אפילו כאשר לא תהיה אלא; "עִם ה' אֱלֹקֶיךָ" ואין איש רואה. ונפסק ב'שלחן ערוך'; 'אל יאמר: "הנני בחדרי חדרים מי רואני"? כי הקדוש ברוך הוא מלוא כל הארץ כבודו' ('שו"ע' 'או"ח' ב).

משפט ללבנה
בספר 'חסדי דוד' על התורה מהג"ר יוסף כהן שליט"א מאשדוד, על הכתוב; "תָּמִים תִּהְיֶה עִם ה' אֱלֹקֶיךָ" ('דברים' יח יג) האריך במעלת האמונה הכנה והזכה ובגנות ההתחכמות וההתפלספות. משל נמרץ הביא; מיהודי תמים בג'רבה, כלפתו כהן שמו. יום אחד פנה לרבה של עירו, הגאון הנערץ רבי משה כלפון הכהן זצ"ל, מחבר תשעת כרכי 'שואל ונשאל' והודיע שברצונו להזמין לדין תורה את... הלבנה. היא מציקה לו, מתאנה לו ועוקבת אחריו. לכל מקום שהוא הולך היא מתלווית אליו. "יגזור עליה הרב בכח התורה שתפרד מעליו ותעזבהו לשלום"! ביקש. והרב אמר לו: "שמעתי את טענתך, עכשיו עלי לשמוע מה בפי הלבנה. שוב לביתך ובערב כשתצא הלבנה נשמע מה בפיה ומחר תבוא ותשמע מה ענתה ונפסוק כפי ראות הדיין". הלך האיש לביתו ושב למחרת היום. אמר לו הרב: "בוא וראה כמה גדולים חכמים שאסרו לשמוע צד אחד בלבד ('סנהדרין' ז:) הידעת שיש ללבנה טענה עליך; שאתה הוא המתחיל ומתגרה בה". מחה האיש: "אני? מה פתאום?! היא זו שנסרכת אחרי לכל מקום. אני הולך והיא הולכת עמי. עוצר והיא עוצרת. פונה והיא פונה אחרי". אמר הרב: "ומה תאמר לטענת הלבנה שאתה תמיד מסתכל לעברה ומביט בה, מעולם לא התחילה ללכת אחריך עד שהסתכלת לעברה, נכון?! ובכן, תפסיק להסתכל בה והיא תפסיק ללכת אחריך". ואכן כך היה... כך גם המסתכן בחקירות; הן הולכות אחריו ומבלבלות דעתו ואינן נותנות לו מנוח. יפסיק להסתכל בהן ויפסיקו להציק לו. ('חסדי דוד')

"וְאַתָּה תְּבַעֵר הַדָּם הַנָּקִי מִקִּרְבֶּךָ" ('דברים' כא ט)
פירש הרב 'בינה לעיתים' זצ"ל; לאחר שהתורה קבעה מה יעשו כאשר נמצא הרוג שלא נדע מי הכהו וצוותה להביא עליו עגלה ערופה, לאחר שהתורה הראתה בזאת עד כמה מחשיבה היא כל נפש מישראל, פונה היא אל כל יהודי ואומרת: "וְאַתָּה תְּבַעֵר הַדָּם הַנָּקִי מִקִּרְבֶּךָ" האם ידעת שגם אתה עלול להרוג נפש מישראל, חלילה. בכך שתעבור חלילה עבירות ותגרום חלילה לעונש שינחת עליך עלול אתה לשפוך; "הַדָּם הַנָּקִי, מִקִּרְבֶּךָ". לפיכך; "וְאַתָּה תְּבַעֵר הַדָּם הַנָּקִי מִקִּרְבֶּךָ כִּי תַעֲשֶׂה הַיָּשָׁר בְּעֵינֵי ה'" אם תקיים מצוות, הן תזכה לחיים ארוכים ומאושרים, חיי עונג ובריאות. ('בינה לעיתים' דרוש מ)
"וְיָסְפוּ הַשֹּׁטְרִים לְדַבֵּר אֶל הָעָם וְאָמְרוּ מִי הָאִישׁ הַיָּרֵא וְרַךְ הַלֵּבָב יֵלֵךְ וְיָשֹׁב לְבֵיתוֹ וְלֹא יִמַּס אֶת לְבַב אֶחָיו כִּלְבָבוֹ" ('דברים' כ ח)
'רבי יוסי הגלילי אומר: "הירא ורך הלבב, זהו המתירא מן העבירות שבידו' ('סוטה' מד.)
הדגשה מיוחדת ישנה ל'עבירות שבידו'. מה הם העבירות הללו המתייחסות דוקא אל הידים? כידוע, שאופיו ותכונתו של האדם רשומים בשרטוטי ידו ואודותיו נאמרה; 'חכמת היד' להבנת 'קוי הידים', כמפורש ב'זוהר הקדוש' ('יתרו' 'ואתה תחזה'). אם כך, גם העונות נרשמים וניכרים שם למבינים, לעומת סוגי עונות הנרשמים בשרטוטי המצח וגלויים לחכמים האלוקיים. אך בעוד שעל המצח נרשמות העבירות החמורות, הרי על הידים נרשמות העבירות ה'קלות', אלו שהאדם דש בהן בעקביו. ואכן, הסיבה מדוע אין האדם מרגיש בחומרתן נעוצה בכך שהן מיוסדות על התכונות החומריות שיש באדם ומהם נובעות העבירות הללו, כגון; לשון הרע, גאוה, חנופה, קנאה ושקר... בעלי העבירות החמורות לא יצאו מלכתחילה למלחמה, מי שנכשל בעונות חמורים כאלה החקוקים כבר על המצח, שוב אין צורך להפציר בו שלא להצטרף למלחמה, לא רק שאין הוא נכלל בכלל; "הַיָּרֵא וְרַךְ הַלֵּבָב" כי 'בעל עבירה' ממש הוא. הכרזת משוח המלחמה דרושה בעבור בעלי העבירות שהן קלות בעיני בני אדם, המסומנות כאמור בסימני הידים, לגבי חטאים 'קטנים' הללו, אשר האדם אינו מרגיש בעצמו כי 'בעל עון' הנהו וכי מתחילה הוא חש בטוח לצאת למלחמה, אז מגיעה ההכרזה המיועדת עבורו, טרם הם נכנסים למחנה האויב ממש, לאמר; גם מי שמתירא מעבירות שבידו, ישוב לביתו. (רבנו יוסף חיים זצ"ל בספרו 'בניהו' 'סוטה' מד.)
פחדם של הנדבן והקמצן
לפני הגאון רבי יחזקאל לנדא ה'נודע ביהודה' באו איש ואשתו. היו לאשה טענות על בעלה. "מהן טענותיך"? שאל הרב. "בעלי מרויח סכום נכבד מידי שבוע ולצערי עד שהוא מגיע לביתו הוא מפזר את כל כספו לצדקה, בדרך פוגש בו עני, מתחנן באזניו אודות מצבו והוא נותן לו מאה לירות, אחריו עוד עני שמקבל מאה.. עד שבסופה של הדרך לא נותר בידו כסף. וכי אני לא צריכה כסף למזונותי"? דיברה בכאב. פנה אליו הרב: "ומה אתה יכול להשיב על טענותיה"? "נכון, נכון היא צודקת. רחמנות עליה, אך מה אעשה שכאשר בא לקראתי עני אני חושב לעצמי; 'זודאי קלילי ואורחא רחיקתא' ('כתובות' סז:) (המזודה קלה ואינה מלאה והדרך רחוקה מאד). היינו; כי לדרך הארוכה העוה"ב, זקוקים להרבה צידה ומי יודע ח"ו אם אזכה לעשות צדקה בימי חיי כפי הצורך, שהרי לא ידע האדם את עתו, שמא לא אגיע כלל לזקנה, אולי לא אזכה לשיבה טובה. כן, אני כ"כ רוצה לחטוף מצות צדקה קשה לי לותר על המצוה. מה אני יכול לעשות? אני חוטף בעודי בריא וחי". "טוב" אמר ה'נודע ביהודה': "תמתינו בצד. ושנים אחרים הוזמנו לבוא ל'דין תורה'. הרב קרא לזוג אחר, בעל ואשה שמיהרו לבוא לבית הדין. האשה טענה: "הבעל שלי, ידיו סגורות, קמוצות. בנערותי בבית הורי ראיתי בית פתוח לרווחה, עני שדפק בדלת כלכלו אותו ופרנסוהו והנה בעלי ההיפך, הינו 'עכברא דשכיב אדינרי' ('סנהדרין' כב:) לא נותן צדקה, רק רואה עני ליד הדלת מגרש אותו. אני מבוישת ממנו, הידידים מכנים אותו בכינויי גנאי ועיני דומעות תמיד על מזלי הרע". (גם ההיא מה'דין תורה' שקדם להם סיפרה כי היא בוכה, שתיהן בוכות...) שאל ה'נודע ביהודה' את הבעל: "מה אתה אומר על טענות אשתך"? "נכון, ברוך ה', עתה יש לי כסף. אבל מי יודע מה יהיה, שמא אגיע לזקנה ושיבה עד גיל תשעים שנה אזכה לאריכות ימים וכחותי לא יהיו איתי, לעבוד ולהתפרנס ודאי לא אוכל, א"כ אני שומר את הכסף, מי יודע אולי אגיע לזקנה ושיבה..." הביט ה'נודע ביהודה' נשא את עיניו הטהורות וביקש: "תכניסו את הזוג הראשון כדי שיעמדו גם הם כאן". ואז אמר: "הראשון אמר שהוא פוחד שמא לא יהיה זקן, כי לא ידע האדם את עתו. והשני אומר אדרבה; כי פוחד שמא כן יהיה זקן, אברך אתכם שהקב"ה יציל כל אחד מכם מהפחד שלכם". ('להגיד' מהרב שלום שבדרון זצ"ל)

תוכחה בכל מצב
"שֹׁפְטִים וְשֹׁטְרִים תִּתֶּן לְךָ בְּכָל שְׁעָרֶיךָ" ('דברים' טז יח)
'"שֹׁפְטִים" דיינים הפוסקים את הדין. "וְשֹׁטְרִים" הרודים את העם אחר מצותם שמכין כופתין במקל ורצועה עד שיקבל עליו דין השופט' (רש"י). סח הגאון רבי יוסף ליס זצ"ל; פעם אחת שוחח ה'חפץ חיים' עם אחד הרבנים וחקר מפיו על אודות ליקויים שונים בעירו ובהנהגת בני הקהילה. שאל ה'חפץ חיים': "האם מתיצב הרב בפרץ ומוכיח בשער, שהרי הדבר בשליטתו ובכחו"? התנצל הרב: "שאינו רואה את עצמו מוכיח, משום שהוא בעצמו אינו מושלם באותם דברים, עדין לא קשט את עצמו ואיך יקשוט אחרים"? שמע זאת ה'חפץ חיים' ואמר: "אמשול לכם משל; מושל המחוז הגיע לסיור בכפר נערכה לכבודו מסיבת קבלת פנים בבית ראש הכפר בנוכחות כל הנכבדים. הביאו תקרובת וקנקן מים צוננים מזגו לכוסו ועיוה פניו, המים היו עכורים. התנצל ראש הכפר: "אלו הם מימינו". "ומה בכך"? הגיב המושל: "יש לסננם לפני שמגישים אותם לפני אורחים". השפיל ראש הכפר את ראשו וקיבל את התוכחה בדומיה. לא ארכו הימים ופרצה שרפה בכפר, הפעמונים צלצלו והאש השתוללה, אך מכבי האש חבקו ידים ולא עשו דבר לכבותה תוך שעות הפכה הכפר למאכולת אש. מובן שהתושבים זעמו על אזלת יד של הרשויות והתלוננו על כך בעיר המחוז. נשלחה ועדת חקירה והכבאים טענו שמפקדם הורה להם שלא לכבות את השריפה. המפקד טען שהיתה זו הוראה ישירה של ראש הכפר. זומן ראש הכפר למושל המחוז לתת את הדין על אבדן עיירתו. "מה בפיך"? שאל מושל המחוז. "לא בי האשם"! הצטדק ראש הכפר: "הן ראה כבודו בביקור שהמים בכפרנו עכורים ובמו פיו הורה לנו שלא להשתמש בהם לפני סינון. כשפרצה השריפה בררתי והודיעוני שלא סננו את המים. אסרתי אפוא להשתמש בהם לאחר הנחיית רום מעלתו". הרעים עליו המושל בקולו: "שוטה שבעולם, לכתחילה יש להשתמש במים מסוננים, אבל האם מי שאין ברשותו מים מסוננים יגוע בצמא?! לכתחילה יש לסננם קודם השתיה, אבל כשהאש בוערת יש לכבותה בכל מים שנמצא". קרא ה'חפץ חיים': "הלא האש בוערת הדליקה משתוללת בעירך, הכיצד הנך מרשה לעצמך לחזר אחר תוכחה מהודרת, האם זו העת המתאימה להדר אחר 'מים מזוקקים'?! ('ח"ח' החדש, 'יוסף דעת')

משקפת הפלאים
"לֹא תַטֶּה מִשְׁפָּט לֹא תַכִּיר פָּנִים וְלֹא תִקַּח שֹׁחַד כִּי הַשֹּׁחַד יְעַוֵּר עֵינֵי חֲכָמִים וִיסַלֵּף דִּבְרֵי צַדִּיקִם" ('דברים' טז יט)
כסבורים אנו, שציווים אלו נאמרו רק לדיינים ולשופטים ולא היא; הגאון רבי ישראל מסלאנט זצ"ל השריש, שכל אחד ואחד הוא דיין ושופט, שהרי הוא מחליט החלטות ופוסק לעצמו בכל עת. וא"כ חייב הוא לראות שהחלטותיו תהיינה שקולות וצודקות ולא יסתנוורו עקב שוחד. דוגמא לכך מצאנו בספר 'שערי ארמון' לימים הנוראים והיא כה נוקבת; מעשה באיכר שהעמיס הר של תבואה על עגלתו וביקש להכניסה לאסמו. אך אבוי, העגלה נתקעה בפתח וערימת התבואה הגיעה עד המשקוף ולא יכול היה להכניסה. היכה את הסוס ולשוא. עבר שם לץ קל דעת ואמר: "למה תכה את סוסך, האינך רואה שהמטען גבוה מן הפתח"? שאל האיכר: "ומה אעשה"? ענהו: "קנה ממני משקפת המגדילה כל דבר פי כמה, הבט בה כלפי מעלה והפתח יגבה, כך תוכל להכניס את העגלה בלא מאמץ". קנה האיכר את המשקפת בכסף מלא והלץ המשיך בדרכו. הביט האיכר בפתח דרך המשקפת ואכן גבה פלאים. משך ברסן הסוס והעגלה עדין תקועה... השתאה וקרא בקול אחרי הלץ המתרחק: "אמור לי, הפתח גבה ועדין לא משה העגלה"? צעק אליו הנוכל: "שטיא, הבט אל ערימת התבואה דרך המשקפת ותראה שגם היא גדלה ושוב חוסמת היא את הפתח". הביט האיכר בתבואה בעד העדשות ואכן תפחה עד מאד. "א"כ מה הועיל"? קרא באכזבה לעבר הנוכל המתרחק: "רימיתני, השב לי את כספי". וממרחקים הגיע אליו קולו של הלץ: "יש עצה. כשאתה מביט בתבואה הפוך את המשקפת ונראה שהכל יבוא על מקומו בשלום". יש אפוא למשקפת צד שני והוא לא ידע, הפכה והביט בתבואה והנה קטנה עד מזעור. שמח שמחה גדולה, הביט בריכוז והצליף בסוסים והם להכעיס, אינם זזים. ביקש לשאול את המוכר פשר דבר, אך הלה הרחיק כבר לכת ונעלם, מותירו עם התעלומה. עבר שם אדם פיקח וראה עגלה תקועה בפתח האסם והעגלון מביט בעד המשקפת בפתח, הופכה ומביט במטען וחוזר חלילה... נד לו ואמר: "אוי לך, כסיל נבער, הלא תבין שהמשקפת לא תשנה את המציאות ושאינך יכול להסתכל בצד הנוח לך, להגדיל כביכול את הפתח ולמזער את התבואה..." קבל האיכר: "מה אעשה"? והפיקח ענה: "אין פשוט מזה, הסר מן התבואה עד לגובה הפתח והעגלה תכנס בקלות". והנמשל; מצויים אנו בחודש הרחמים והסליחות על סף ימי הדין בהם יסקרו מעשינו ויוחלט מה יהא עלינו, האם נזכה ונכתב לחיים, לבריאות, לפרנסה טובה, לנחת ולשמחה. ואם נהיה כנים עם עצמנו איננו נרעשים ונפחדים עד מאד, שאננים אנו למדי ויש לכך סיבה טובה; אמנם באים אנו עם עגלה מלאה עונות למכביר; חטאי הלשון, ביטול תורה... אבל ה'משקוף' גבוה 'רחמיו מרובים' ('שבת' יב:) וסומכים אנו על י"ג מידות הרחמים. אבל; "עֲוֹנֹתֵינוּ רָבוּ לְמַעְלָה רֹאשׁ וְאַשְׁמָתֵנוּ גָדְלָה עַד לַשָּׁמָיִם" ('עזרא' ט ו) ויש גבול לסליחה ולמחילה. אבל הואיל וקרובים אנו אצל עצמנו מטים אנו משפט ונושאים לעצמנו פנים. יצרנו לעצמנו משקפת פלאים; שמגביהה מצד אחד את סף הרחמים והסליחות ומהצד השני; ממזערת עונותינו, כך סבורים אנו שנעבור את הדין בשלום... (הרב שלום מאיר וולך שליט"א)

תיקון למת
"וְהָיָה הָאִישׁ אֲשֶׁר לֹא יִשְׁמַע" ('דברים' יח יט)
פעם אחת נסע הרב הקדוש הרי"מ מגור זצ"ל בעל 'חדושי הרי"מ' בלוית משמשו רבי בונים מורשה לביתו, לגור. כשהגיעה המרכבה כשתי פרסאות מגור, ראה רבי בונים, כי איש רץ מאחורי המרכבה והוא מתאמץ בכל כחו להשיגם. הדבר היה קצת תמוה בעיניו כי האיש היה מלובש לא כמנהג החסידים רק בבגדים מגוהצים וקצרים, אך בראותו כי הוא יגע בכל כחו במרוצתו ונטפי זיעה נוטפים מעל פניו נתמלא רחמים עליו ורצה לרמוז לעגלון שיעצור את הסוסים ממרוצתם למען יוכל האיש להשיגם, אבל באותו רגע אמר לו הרי"מ: "למה זה המרכבה נוסעת כל כך באיטיות? מהצורך לזרז את העגלון שידפוק את הסוסים". והוכרח המשמש לקיים את דברי הרב. כעבור כרבע שעה ראה כי האיש עודנו רץ אחריהם בשארית כחותיו ועל פניו ניכרים אותות יגיעה ועיפות מרובה. נכמרו רחמי רבי בונים עליו ורמז בחשאי לעגלון שיעצור קצת מרוצת הסוסים. אחרי רגעים אחדים אמר לו הרי"מ: "למה אינך מזרז את העגלון בנסיעתו? אני אוהב לנסוע במהירות". ולא יכול רבי בונים להתאפק עוד ואמר להרב: "הנני מודה על האמת, כי אני עוד עשיתי להיפך וצויתי לעגלון לנסוע בנחת ולאט, כי זה איזה זמן שאני רואה איש אחד שרץ בכל כחו אחרי המרכבה ובודאי יש לו איזה ענין נחוץ מאוד עם הרבי ורחמתי עליו". השיבו הרי"מ: "מה לך להביט על דברים כאלו? אני רוצה לנסוע במהירות"!. והוכרח שוב רבי בונים לצוות על העגלון לנסוע במהירות יותר. אחרי זמן מה ראה כי האיש הרץ נפל לארץ ובקושי רב עמד מנפילתו ובאין אונים הוא מתאמץ לרוץ אחרי המרכבה. הרהיב רבי בונים עוז ואמר עוד פעם להרי"מ: "רבי, האיש הרץ כבר נפל על הארץ מרוב חולשת כחו מחמת מרוצתו". אמר לו הרי"מ: "טיפש! מי זה שואל ממך עצה? כלום אתה בעל רחמים יותר ממני, אמור לעגלון שיסע במהירות האפשרית ביותר". עשה כן המשמש ופליאתו גדלה מאד, כי הוא ידע היטב את טבעו של הרי"מ שאין כמוהו מלא רחמים על כל איש יהא מה שיהא. וכשבאו לגור והרי"מ ישב על כסא לנוח קצת כדרכו, אמר למשרתו: "בודאי אתה תמה על האכזריות שראית ממני בדרך ובכן תדע, שזה האיש שרץ אחרינו נפטר כבר לעולמו ולפעמים נותנים בשמים רשות לנפטר שירוץ אחרי צדיק הדור ואם הוא רץ אחריו ואינו משיגו הוא מקבל תיקון על מה שבחייו לא שמע לדברי אותו הצדיק שהוכיחו". ('סיפורי חסידים')
 
אמת, דין ושלום
"שפטים ושטרים תתן לך בכל שעריך"
על שלושה דברים העולם עומד; על הדין, ועל האמת ועל השלום. תן דעתך שאם הטית את הדין, אתה מזעזע את העולם שהוא אחד מרגליו. אמר הקב"ה: הנפש והדין נתונים בידי, שמרו את הדין ואני אשמור את נפשותיכם; מכל מה שבראתי איני אוהב אלא את הדין, נותן אני מה שאהבתי לעם שאני אוהב, שנאמר: שפטים ושטרים תיתן לך ...אשר ה' אלהיך נתן לך". (רבה ה, א; ד; ו).
 
לתקן כל מעוות
"שפטים ושטרים תתן לך בכל שעריך"
כותב רבנו בחיי בן רבי אשר מסרגוסה: "נסמכה פרשת שופטים לפרשת רגלים, להודיענו שאף על פי שישראל עולים לרגל שלוש פעמים בשנה, ושם יימצאו הכהנים, הלוויים ומורי התורה, והם יכולים לשאול מהם התורה והמצוות ואיך יתנהגו בהן, והם יתירו להם כל ספקותיהם. אף על פי כן, מצווה מוטלת עליהם למנות שופטים בכל עיר ועיר. ושופטים הם החכמים יודעי דת ודין שנותנים את הדין, ושוטרים הם המכריחים את הדין, אלו בעלי מקל ורצועה הסובבים בעיר ומשוטטים בחוצותיה לתקן כל מעוות, ולצדק המידות והמשקלות, וכל זה על פי השופטים ומצוותם"..
 
שיקול דעת שיפוטי
"שפטים...ושפטו את העם משפט צדק"
גם אילו אמר הכתוב: "ושפטו את העם" ולא היה מוסיף "משפט צדק", היינו מבינים שכוונת התורה למשפט צדק, כי משפט שאינו צדק אינו משפט אלא משפח, כנאמר (ישעיה ה,ז): "ויקו למשפט והנה משפח". מכאן שתביעת התורה ל"משפט צדק" אינה רק לעשיית דין כחוק, אלא להרבות יותר מזה. השופט נקרא לעשות לא רק דין, אלא גם חסד וצדקה, כמשמעותה הרחבה של המלה "צדק". התורה דורשת מהשופט לא להישאר צמוד לסעיפיו היבשים של החוק, אלא לראות גם את האדם אשר ניצב בפניו למשפט. לא תמיד הולמים סעיפי החוק את מצבם של העומדים מול השופט. לעתים נדרש השופט להבין את מצבו הנפשי, החברתי והחינוכי של העומד בפניו לדין, ורק אז יוכל להגיע למשפט צדק. (לקראת שבת).
 
במקל וברצועה
"שפטים ושטרים"
"שפטים" – דיינים הפוסקים את הדין; "ושטרים" – הרודין את העם...במקל וברצועה עד שיקבל עליו את דין השופט" (רש"י). "במקל וברצועה" – ולא בחרב ובחנית ב"נשק חם", כמשטרים מדכאים. גם זאת, רק אחרי מתן פסק-דין, כדי להבטיח את חופש הפרט של האזרח והגר, ולא על פי רצון השוטר ושרירות ליבו. (אזנים לתורה).
 
תורה אחת תהיה לו ולך
"שפטים ושטרים תתן לך"
רבי יעקב מפולאנה היה אומר: "תתן לך" – חומרה שאתה נותן על זולתך, תיתן גם לך לעצמך; וכן גם להפך, שלא תאמר; אתה יהודי פשוט, ומותר לך, אבל אני ירא ושלם ולי אסור – אומרת התורה: "שפטים ושטרים תתן לך" – לו כמו לך, ולך כמו לו, תורה אחת ולא שתי תורות, "אשר אני נותן לך".
 
במקום שאין אנשים
"שפטים....לא תטה משפט"
"תתן לך" – אזהרה לגדולי ישראל שלא יברחו מן השררה במקום שאין אנשים הראויים להתמנות. ואף שגדולי החכמים ברחו משררה וגדולה, אמרו חז"ל (אבות  ב, ה): "במקום שאין אנשים, השתדל להיות איש"; והזהירו (סוטה כב, א): "מהו שאמר הכתוב (משלי ז, כו): 'כי רבים חללים הפילה ועצמים כל הרוגיה" – 'כי רבים חללים הפילה' – זה תלמיד חכם שלא הגיע להוראה ומורה; 'ועצמים כל הרגיה' – זה תלמיד חכם שהגיע להוראה ואינו מורה". ואומר הכתוב: "לא תטה משפט", שאם יתמנו שופטים שלא הגיעו להוראה וישפטו שלא כהלכה, מפני שאתה סירבת להיות שופט, יהיה עוון הטיית הדין על ראשך.

שיפוט עצמי ושפיטת הזולת 
"שופטים ושוטרים תתן לך בכל שעריך...ושפטו את העם משפט צדק" (ט"ז, י"ח) 
"תתן לך"- כותב ה"כלי יקר", רבי שלמה אפרים מלונצ'יץ, קשוט עצמך תחילה, כלומר, קודם דאג שתהיה אתה מושלם, ורק אחר כך תוכל להתפנות להשפיע על אחרים שייטיבו דרכיהם. ברוח דומה פירש האדמו"ר רבי שמחה בונים מפשיסחה: "שופטים ושוטרים תתן לך"- כשאדם שופט בקביעות את עצמו, רואה את הליקויים שבו וגם את המעלות של אחרים, הגיוני שאז "ושפטו את העם משפט צדק". אבל מי שרק רואה את חסרונות הזולת ולא רואה את הגיבנות שלו עצמו, אחד כזה טבעי שימנע משפט צדק. 

איך מגיעים לצדק? 
"צדק צדק תרדוף" (ט"ז, כ') 
האבן-עזרא נותן שני פירושים לכפל הלשון "צדק". האחד- קריאה אל בעלי הדין הבאים בפני השופט: לעולם רידפו אחר הצדק. בין אם תרוויחו מכך, בין אם תפסידו. וההסבר השני- הרדיפה אחר הצדק צריכה להיות מתמדת, נמשכת, רצופה. פעם אחר פעם, כל ימי חייך. האדמו"ר מפשיסחה פרש: אחר צדק- יש לרדוף רק בצדק. רק באמצעים כשרים. 

כפל לשון- בשביל מה? 
"על-פי התורה אשר יורוך, ועל המשפט אשר יאמרו לך תעשה" (י"ז, י"א) 
מדוע מדגישה התורה פעמיים את חיוב הציות להוראות הדיינים? מסבירים זאת חז"ל בכך, שכאשר פוסק הרב בענייני איסורים שונים, נוטה האדם לקבל את הכרעתו ואינו מצטער מאוד גם אם נגרם לו נזק ממוני. לעומת זאת, כאשר האדם מפסיד בדין בעימות משפטי מול יריבו, הוא מאוד מצטער ובעיקר מיצר על כך שיריבו גבר עליו. לכן באה התורה להורות לנו, גם בענייני מאכלות ואיסורין וגם בענייני סכסוכים למיניהם- קבל את הדין בלא תרעומת. 

בחירות למלך 
"שום תשים עליך מלך" (י"ז, ט"ו) 
מכפל הלשון "שום תשים" לומדים חז"ל, שכאשר המלך מת- חייבים למנות לו מחליף. בזמן שישראל יושבים על אדמתם. ואומר על כך רבי מאיר שמחה מדווינסק, בעל ה"משך חכמה", שדברי המדרש דלעיל מהספרי, באים ללמדנו, שאין למלך כוח וסמכות למנות את בנו תחתיו, אלא כל ישראל הם שיבחרו את המלך. ומוסיף רבי צבי פסח פרנק, מחכמי ירושלים במאה הקודמת, את שנאמר בקידושין (ל"ב, ע"ב) שמכאן למדים חז"ל, שמלך שמחל על כבודו אין כבודו מחול, שנאמר: "שום תשים עליך מלך"- שתהא אימתו עליך. אפילו אם אתם בחרתם אותו למלך ביוזמתכם- יש לנהוג בו יראת-כבוד, כראוי למלך ישראל. 

שתי דרכי התנהגות 
"והיה כשבתו על כסא ממלכתו וכתב לו את משנה התורה הזאת..." (י"ז, י"ח) 
עפ"י פירוש רש"י, בהסתמכו על חז"ל, מלך ישראל נצטווה לכתוב שני ספרי-תורה. אחד שמונח בחדרים הפנימיים של המלך, כלומר, לו עצמו, והאחר, זה שהמלך לוקח עימו לכל מקום ומקום. העיר על כך בעל ה"כתב סופר", רבי אברהם שמואל בנימין סופר: מלך בישראל, וכן רב או מנהיג אחר, צריך שיהיה לו "שתי ספרי תורות". האחד- בשביל עצמו, שינהג עם עצמו חומרה יתירה אפילו בקלה שבמצוות. והשני- זה ש"נכנס ויוצא עימו", בספר זה המיועד לשעה שהוא יוצא אל העם, עליו לנהוג עם הזולת בנחת ובמידת לפנים משורת הדין. ופרשן אחר פירש, מלך ישראל חייב בגינוני מלכות, כדי שתהא אימתו על העם. אך באותה שעה, יש חשש שאימוץ גינוני כבוד אלה יביאו אותו למידה המגונה של התנשאות. לכן, מלך חייב שיהיו לו שתי תורות. אחת ש"מונחת בבית גנזיו"- בתוך תוכו שיהא בעל מידת הענווה, והשני- כאשר נכס ויוצא אל העם, שינהג בגינוני כבוד. 

פק"ל הרמב"ם ליוצא למלחמה 
"אל ירך לבבכם, אל תיראו...ואל תערצו מפניהם" (כ', ג') 
הרמב"ם, בהלכות מלכים (סוף פרק ז'), מפרט הנחיות ליוצאים לקרב. לתשומת ליבם של קוראינו לובשי המדים: "מאחר שייכנס בקשרי המלחמה, יישען על מקווה ישראל ומושיעו בעת צרה, ויידע שעל ייחוד השם הוא עושה מלחמה. וישים נפשו בכפו (=יסכן עצמו) ולא ירא ולא יפחד, ולא יחשוב לא באשתו ולא בבניו, אלא ימחה זכרונם מליבו וייפנה מכל דבר למלחמה, וכל המתחיל לחשוב ולהרהר במלחמה ומהביל עצמו- עובר בלא תעשה....ולא עוד, אלא שכל דמי ישראל תלויין בצווארו...וכל הנלחם בכל ליבו בלא פחד, ותהיה כוונתו לקדש את השם בלבד- מובטח לו שלא ימצא נזק ולא תגיעהו רעה, ויבנה לו בית נכון בישראל...ויזכה לחיי העולם הבא". טוב לדעת, והלוואי שלא נזדקק. 

כמה גדול השלום 
ראה כמה גדול כוחו של השלום. שאפילו המלחמה, שאין אדם יורד לתוכה אלא בחרבות וברמחים, אמר הקדוש ברוך הוא: כשתהיו הולכים לעשות מלחמה, לא תהיו פותחין תחילה אלא בשלום, שנאמר: "כי תקרב אל עיר להלחם עליה, וקראת אליה לשלום". 
אמר רבי שמעון בן חלפתא: ראה מה חביב השלום! כשביקש הקדוש ברוך הוא לברך את ישראל, לא מצא כלי שהוא מחזיק כל הברכות לברכם בו אלא השלום, שנאמר: "ה' עוז לעמו יתן, ה' יברך את עמו בשלום". 

"כי תצא למלחמה על אויבך .."
אולי רמז הכתוב למלחמת האדם עם יצרו, ובא להסיר מלבו מורך, ואמר כי תצא למלחמה הידועה שאין גדולה ממנה,הנה במלחמה זו יש ב' דברים קשים לאדם שמתישים כוחו, א' שאינו מלומד במלחמה כמו שהוא מלומד ורגיל במין מלחמה זו, יצרו הרע, ב' שהרכבת האדם חובקת דברי היצר בכל אשר יאמר אליו בענייני האיסור, לגנוב ולגזול ולגאות ולאכול כל אשר תאווה נפשו, וזה ימנענו מלשמוע אל דברי התורה והמצוות, ומה גם אחר שנכשל בעבירות רבות שיתוספו לכוחות הרע שנולדו ממעשיו הרעים, והרי הוא בניהם כחררה שאין לה הופכים, לזה בא דבר ה' כאן ואמר כי תצא למלחמה וראית בעיני שכלך סוס ורכב, סוס כנגד מה שהוא היצר הרע, סוס מוכן למלחמה מה שאינו כן באדם, רכב כנגד הרכבת האדם שנוטה וחושקת לדברים. אעפ“כ בא דבר הטוב ואמר לא תירא מהם, כי ה' אלוהיך עמך כי בכוחך אימך יכול לעמוד במלחמה זו בל כשה' אלוהיך עמך כוחו גדול להצילך.   (אורח חיים הקדוש)

"שופטים ושוטרים תיתן לך"
מהו "לך"? זהו שאמר הכתוב: "לך אל נמלה עצל, וראה דרכיה וחכם, אשר אין לה קצין שוטר ומושל, תכין בקיץ לחמה אגרה בקציר מאכלה" - אתה  העצל, לך אל הנמלה וראה את דרכיה ולמד ממנה חכמה, שאף שאין לה קצין - נכבד וזקן, שילמד אותה, ולא שוטר שישגיח על מעשיה, ולא מושל שיענישוה  על עוונה או מחדלה, אף על פי כן נוהגת היא להכין בקיץ את מזונה, ומעת הקציר, שלפני הקיץ, היא מתחילה לאגור ולהוסיף את מאכליה, ומה ראה שלמה המלך אצל הנמלה שבא ללמד את העצל דרך ארץ מן הנמלה? אמרו חכמים: נמלה זו יש לה שלושה בתים שהיא חותרת לה באדמה, זה למטה מזה, לצורך אגירת מזונה, לאחסנו מקיץ לחורף, ואינה אוספת, את מזונה בבית העליון מפני הדלף של מי הגשמים ולא בתחתון מפני הטיט שבתחתיתו מצטברים מי הגשמים הדולף לשם, אלא בבית האמצעי ושם היא אוגרת את מזונה, ע"מ שיישאר יבש ולא ירקב, ואורך ימיה אינו אלא ששה חודשים בלבד. ומה הסיבה שאינה חיה יותר מכך? כי כלל נקוט בידנו כל בריה שאין לו גידים ועצמות אינה חיה אלא ששה חודשים, כי עקב המחסור בגידים ובעצמות בגופם, אין בכוח גופם לסבול שינוי במזג האוויר, מקיץ לחורף, וחורף לקיץ. וכל מאכלה של הנמלה בכל תקופת חייה אינו אלא חיטה ומחצה, והיא הולכת ואוספת כל הקיץ מתחילתו מימי הקציר כל מה שמוצאת, חטים שעורים ועדשים, וזוהי מידת הזריזות שיש לעצל ללמוד מן הנמלה. ואם חייה כל כך קצרים מדוע אפוא היא אוספת את כל האוכל הרב הזה? ולמה הטביע בה הקב"ה רצון שתעשה כן ליגע לריק? אמר ר' תנחומא, לפי שאמרה הנמלה שמא יגזור עלי הקב"ה עוד חיים, ויהא לי האוכל מוכן לאכילה, היינו כך הטביע בה הבורא לעשות, וכאילו חושבת כן, כדי שילמד ממנה האדם להזדרז ולעשות. רשב"י אמר ועד היכן זריזותה, לאגור הרבה מכדי צורכה, מעשה היה שמצאו בבור של הנמלה שלוש מאות כור גרעינים. לפיכך אמר שלמה: "לך אל נמלה, עצל, ראה דרכיה וחכם - למד ממנה איך להיות זריז ועמל להכין, כלומר אף בני אדם, התקינו לכם מצוות מן העולם הזה לעולם הבא שהרי ודאי תחיו לעולם הבא. ומהו ראה דרכיה וחכם, דרכיה בלשון רבים? אמרו חכמים ראה דרך ארץ שיש בה בנמלה שבורחת מן הגזל ואינה גוזלת משל חברותיה. כמובא בגמרא מסכת עירובין, "גזל למדים מהנמלה"  ככתוב "תכין בקיץ לחמה", נאמר בלשון יחיד - "שאין אחת גוזלת מחברתה". רבי שמעון בן חלפתא, שעליו נאמר בגמרא "עסקן בדברים היה", שהיה מתעסק חוקר ועושה ניסויים, חקר ובדק אצל הנמלים לעמוד מקרוב אחר התנהגותם, אמר: מעשה בנמלה אחת שהפילה לארץ חיטה אחת והלכה לה הנמלה, והיו כל הנמלים באות לקחת את החיטה בעת לקיטתן והיו מריחות בחיטה שהיא שייכת לחברתן ואף אחת מהן לא נטלה את החיטה, מפני הגזל עד אשר באה אותה נמלה שלה שייכת החיטה ואספה אותה. ראה חוכמה שיש בנמלה שיודעת לפרוש מן הגזל, ושבח זה בהתנהגות הנמלה לא למדה לא מבריה, ולא משופט ולא משוטר שנאמר: "אשר אין לה קצין שוטר ומושל", אתם ישראל שמיניתי לכם שופטים ושוטרים שילמדו אתכם על כמה וכמה, שצריכים אתם שתשמעו להם, וזהו שאמר הכתוב  "שופטים ושוטרים תיתן לך בכל שעריך" - "לך" בשבילך ללמוד מהם.
(מדרש רבא)
 
"על פי שניים עדים או שלושה עדים יומת המת, לא יומת על פי עד אחד"
מצינו במדרש: "שאלו לחוכמה: חוטא מה עונשו? אמרה להם: חטאים תירדף רעה, שאלו לנבואה - אמרה להם: הנפש החוטאת היא תמות. שאלו לתורה - אמרה להם: יביא אשם ויתכפר לו, שאלו להקב"ה - אמר להם: יעשה תשובה ויתכפר לו". מדברי המדרש עולה כי על פי שניים  היינו על פי דעת החכמה והנבואה, או אפילו שלושה עדים כי גם לפי הדעה השלישית של התורה, יומת המת, כי לחוטא אין תקנה אלא עליו למות, בבחינת מיתתו זו כפרתו, שכן אפילו לפי התורה שעליו להביא קורבן, מה יעשה בזמן שאין בית המקדש קיים ואי אפשר להביא קרבן או אם אין ידו משגת, אולם בהמשך נאמר לא  יומת החוטא על פי עד אחד, לפי דעתו של האחד שהוא הקב"ה לא יומת החוטא, שכן עצה קלה יעצו לו הקב"ה, והיא שיעשה תשובה ויתכפר לו.
(הרה"ק אברהם ממיקאלייב)
 
"צדק צדק תרדוף"
רדוף, תרדוף אחר הצדק בצדק, היינו האמצעים שבהם תבקש להשיג מטרה צודקת, יהיו גם הם צודקים, שלא ככלל הידוע של הגויים, שהמטרה מקדשת את כל האמצעים.. 
(ר' בונם מפשיסחא)

 
פרשת כי תצא  

"כי תצא למלחמה על איביך ונתנו ה' אלהיך בידך ושבית שביו" (כ"א, י') 
הכתוב מדבר כאן על המאבק התמידי הנטוש בין האדם ובין אויבו הנצחי – היצר-הרע.
הרי אמרו חכמינו: "יצרו של אדם מתגבר עליו בכל יום ויום ואלמלא הקדוש-ברוך-הוא עוזרו לא היה יכול לו" (קדושין ל') – משמע איפוא שבדרך הטבע קשה מאוד לכבוש את היצר-הרע, ואם-כן הרי עלול דבר זה לרפות את ידיו של האדם מללחום בו – על-כן אמרה תורה: "כי תצא למלחמה על אויבך" – אם אך תתחיל לנהל את המלחמה כבר יכול אתה להיות סמוך ובטוח, כי "ונתנו ה' אלהיך בידך" – מן השמים יסייעוך לנצח, שכן "הבא לטהר מסייעין אותו". (תורת משה) .
שעה שאתה לוחם את מלחמתך התמידית נגד אויביך התמידי, היצר-הרע – "ושבית שביו" – למוד תלמד ממנו לקח, כיצד לנהל את המלחמה ובאותה מידה של זריזות ועקשנות שהוא משתמש בה כדי לשבותך – תשתמש אתה כדי לשבות אותו. (הבעש"ט ז"ל) .

"ולקחת לך לאשה" (כ"א, י"א) 
לא דברה תורה אלא כנגד יצר-הרע (רש"י) .
המילים "לא" ו"אלא" נראות לכאורה כמיותרות, שהרי די היה לומר: "דברה תורה כנגד יצר-הרע"? ברם, חכמינו מספרים על רב שהיתה אשתו מצערתו ושאלוהו תלמידיו, מדוע איננו מרחיקה מעליו, אמר להם: "דיינו שמגדלות את בנינו ומצילות אותנו מן החטא" (יבמות ס"ג). נמצינו למדים איפוא, שעיקר זכותה של האשה הוא בזה שהיא מגדלת את הבנים ומצילה מן החטא.
ואילו יפת-תואר הלא סופה להעמיד לו בן סורר ומורה (רש"י בפסוק שלפנינו), וממילא אין לה הזכות של "ומגדלות את בנינו", אלא רק של "מצילות אותנו מן החטא", לפיכך אומר רש"י: "לא דברה תורה אלא כנגד יצר-הרע" – יפת-תואר אין לה אלא הזכות של "מצילות אותנו מן החטא", אבל לא של "מגדלות את בנינו", שכן "סופו להוליד ממנה בן סורר ומורה" (תפארת יהונתן) .
דרכו של היצר-הרע היא, להסית את האםד נגד כל דבר אשר למצוה יחשב. תמיד מסית הוא לעשות בדיוק ההיפך ממה שאמרה תורה. הרי איפוא זה שהתירה תורה לקחת יפת-תואר מהווה תריס נגד היצר-הרע, שכן מעתה יסית את האדם שלא לקחתה; ואילו היתה התורה אוסרת יפת-תואר, היה היצר-הרע מסיתו לקחתה דוקא. והיינו: "לא דברה תורה אלא כנגד יצר-הרע" (הה"ק ר"מ מפרמישלן ז"ל) .

"ובכתה את אביה ואת אמא ירח ימים" (כ"א, י"ג) 
מה טעם נמר "ירח" ולא "חדש"? לפי שמצינו בחז"ל: "אין אביה ואמה אלא עבודת-כוכבים, שנאמר: "אומרים לעץ אבי אתה ולאבן אתה ילדתנו" – והיינו: שתפרוש מהעבודה-הזרה ותצטרף לכלל ישראל. לפיכך נאמר "ירח", שהוא שמה של הלבנה – סמל עם ישראל (דברי שאול) .

"ובכתה את אביה ואת אמא ירח ימים" (כ"א, י"ג) 
אפשר לומר טעם נוסף על כך: בכתובה כותבים את התאריך "יום...לחודש", ואילו בגט כותבים "יום...לירח" – לפי שקידושין נאמר בתורה: "כי יקח איש אשה חדשה", ויאה כאן לשון חודש, ואילו לגבי גרושין נאמר: "גרש ירחים", ויאה כאן לשון ירח. והנה כאן אצל יפת-תואר הלא אמר רש"י: "סופו לשנאותה" – שכבר ברור מראש כי סופו לשלחה מעליו, לפיכך כבר ננקטה מראש לשון של גירושין: "ירח".

"והיה אם לא חפצת בה" (כ"א, י"ד) 
הלא צריך היה הכתוב לומר: "אם לא תחפוץ בה' בלשון תיד, כשם שנאמר בתחילה: "וחשבת בה"? ברם, החילוק שבין "חשק" ובין "חפץ" הוא זה, ש"חשק" פירושו: התלקחות רגעית של התאווה, של הרגש, ואילו "חפץ" פרושו: רצון המבוסס על השכל ושיקול-הדעת. לפיכך אמרה תורה, שלאחר שתקח אותה ותשקיט את חשקך הרגעי, או אז יתברר לך כי מלכתחילה לא היה לך כל "חפץ" אליה, כי אם רק "חשק" בלבד.

"לא יוכל לבכר את בן האהובה על פני בן השנואה הבכר" (כ"א, ט"ז) 
הרמב"ן אומר שהלאו הזה אינו חל אלא כשהבכור עודנו חי בעת קבלת הירושה, אבל אם הוא עצמו כבר איננו בחיים אלא בניו באים לקבל את הירושה, לא נאסר על האב לבכר בן אחד על השני – שכן "על-פני" היינו רק בעודנו חי, כמו: "על-פני אהרן אביהם", "על פני תרח". ברם, באמת מצינו במדרש (במדבר רבה פרשה ב') שני חילוקי דעות על הפסוק: "על פני אהרן אביהם" – ר' יצחק אומר כי הכוונה היא שעודנו בחיים, ואכן מביא הוא ראיה מהפסוק: "וימת הרן על פני תרח ביו", ואילו ר' חייא בר אבא אומר כי הכוונה היא לאחר מיתה, והוא מביא ראיה מהפסוק: "ויקם אברהם מעל-פני מתו". ממילא יהיו דברי הרמב"ן תלויים בחילוקי-הדעות הללו של התנאים. (אבני אזל) .

"לתת לו פי שנים" (כ"א, י"ז) 
מעניין הדבר, שהאותיות "בכר" כשלעצמן מרמזות על כך, שהבכור זכאי לחלק פי שנים בירושת האב. שכן כל אות ב"בכר" מניינה כפול ממנין האות שלפניה באלפא-ביתא: ב' כפולה מן הא', כ' כפולה מן הי' ור' כפותה מן הק'.

"כי יהיה לאיש בן סורר ומורה" (כ"א, י"ח) 
פרשה זו של סורר ומורה יש לה שייכות לפרשה הקודמת של בכור. כשם שחשיבותו של הבכור נובעת מזה שהוא הבן הראשון, כך גם שנותיו הראשונות של האדם יש להן חשיבות מרובה לגבי שאר שנותיו ונודעת להן השפעה ניכרת על כל החיים. 
אם רואים אנו שהבן מושחת הו בשלושת החדשים הראשונים להיותו גדול ובר-עונשין (הוא הזמן של בן סורר ומורה) – הרי זה סימן מובהק שסופו להיות מושחת כל ימיו חייו ועתיד הוא להיות מחויב-מיתה, אמרה איפוא תורה: "ימות זכאי ואל ימות חייב" (עיין רש"י). מכאן עלינו ללמוד לקח, שצריך דם לשים לב ולהקפיד בעיקר על הימים הרשונים שלאחרי הבר-מצוה, עלי הימים הראשונים של השנה על שעותיו הראשונות של היום – כי יהיו טובים וישרים, לפי שההתחלה יש לה השפעה מרובה על העתיד. (שם משמואל) .

"כי יהיה לאיש בן סורר ומורה" (כ"א, י"ח) 
חכמינו אמרו: כל הנושא יפת-תואר סופו להוליד ממנה בן סורר ומורה (עיין רש"י פסוק י"א). שכן חינוכו של ילד עשוי לתת פרי טוב, רק לכשאין משגיחים ביופי החיצוני, אלא רק בתוכן הפנימי – לא היכן לומדים, אלא מה לודים. אפשר שיהיו חדרים מרווחים ונאים, מורים מהודרים ונעימי-הליכות – אבל אם התוכן הוא נבוב ונעדר כל רוח של תורה ויהדות, אוי מן הנמנע הוא שיגדל מזה בן ישראל ונאמן, כי אם בן סורר ומורה. 
ביפת-התואר בגלל יופיה, מבלי להתחשב בכך שהיא בת-נכר, הרי משמע שהוא מעמיד את המראה החיצוני למעלה מן התוכן – אם-כן "סופו להוליד ממנה בן סורר ומורה" (אבני אזל) .

"איננו שומע בקולנו" (כ"א, כ') 
היה אחד מהם חרש אינו נעשה בן סורה ומורה שנאמר: איננו שומע בקולנו, ולא חרשין (סנהדרין ע"א).
מה ראיה היא זו, שאם אחד ההורים חרש הוא אינו נעשה בן סורר ומורה, והלא הכתוב "אינו שומע בקולנו" מוסב על הבן? ברם, כשאדם מטיף מוסר לזולת אין הוא עשוי להשפיע עליו אלא אם כן הוא עצמו שומע את אשר פיו אומר והוא עצמו מקיים את אשר הוא דורש מחברו, כי אז הרי אלו דברים היוצאים מן הלב והם נכנסים אל הלב. 
אם אחד ההורים "חרש" הוא ואיננו שומע בעצמו את אשר הוא דורש מבנו, מן ההכרח שיהיה הבן "איננו שומע" ואין האשמה תלויה בו, וממילא אי-אפשר לדון אותו בתור סורר ומורה, שכן האשמה תלויה בהוריו. ובכן, מכיון שאמרה תורה: "איננו שומע בקולנו" – מחמת שחיתותו ורשעותו, הרי משמע מזה שההורים עצמם אינם "חרשין" ושומעים הם מה שיוצא מפיהם, שכן אלמלי היו "חרדין" ובעצמם לא היו מתנהגים ביושר ובהגינות, הרי לא היה ה"איננו שומע" של הבין מחמת שחיתות ורשעות, אלא משום שדברי-ההורים אינם עשויים להשפיע עליו (מפי השמועה) .

"ובערת הרע מקרבך וכל ישראל ישמעו ויראו" (כ"א, כ"א) 
אם תבער מקרבך, מעצמך, את הרע – אזי ישמעוך אחרים לכשתטיף להם דברי-מוסר. אבל כל עוד הרע מצוי בקרבך, לא ישמעו אחרים את דבריך (פרח לבנון).

"ובערת הרע מקרבך וכל ישראל ישמעו ויראו" (כ"א, כ"א) 
אם חלילה מתרגשות ובאות צרות על ישראל, אל תבקש עצות כדי לבער את הרע ולבטל את הצרות על-ידי סיבות חיצוניות, אלא "מקרבך" – הדבר תלוי בך עצמך. אם יחזרו ישראל בתשובה שלמה ויפנו ת לבם לאביהם שבשמים, יתבער הרע ממילא (דברי שערי חיים).

"וכי יהיה באיש חטא משפט מות והומת ותלית אתו על עץ" (כ"א, כ"ב)
בעת שנפטר המקובל הגדול רבי משה קורדברו ז"ל, פירש האר"י הקדוש ז"ל את הפסוק: "וכי יהיה באיש חטא משפט מות": וכי יהיה איש צדיק גדול, אשר יחסר בו היסוד של משפט-מות ("חטא הוא מלשון "חסרון", כמו: "והייתי אני ושלמה בני חטאים") – שאין עליו שום עבירה, אשר בעטיה יהא עליו למות, ובכל-זאת "והומת" – הוא נפטר מן העולם – "ותלית אותו על עץ" – לתה תתלה זאת בחטא של עץ-הדעת, שבעטיו נגזרה מיתה אפילו על צדיקים כאלו, כמו שאמרו חכמינו: "ארבעה מתו בעטיו של נחש" (בבא-בתרא י"ז).

"לא תראה את שור אחיך או את שיו נדחים...השב תשיבם לאחיך" (כ"ב, א') 
שה דאבידה לדברי הכל קשיא (בבא-מציעא כ"ז).
"שה" זה מיותר הוא לכאורה בפסוק זה, ברם – הכתוב מרמז בזה על "שה פזורה ישראל" האובדת בגלות ("שה דאבדה") ולדברי הכל קשיא: למה הגלות נמשכת זמן כה ארוך? אולם, סוף-כל-סוף יקיים השם-יתברך: "השב תשיבם", וישיב את בניו אל אדמתם...
זהו פירושו של הפסוק: "תעיתי כשה אובד בקש עבדך כי מצוותיך לא שכחתי" (תהלים קי"ט, קע"ו) – תעיתי בגלות כשה האובד, הנני מפיל איפוא את תחינתי לפניך: "בקש עבדך" – בקש נא אחרי אבדתך שלך, שכן "מצוותיך לא שכחתי" – אותה מצוה שאמרת: "השב תשיבם" לא שכחתי, וראוי לך איפוא לקיים מצוה זו (מהרש"א סוף מכות).

"שלח תשלח את האם ואת הבנים תקח לך" (כ"ב, ז') 
ומה שכר אתה נוטל, שאם אין לך בנים אני נותן לך בנים. אם קיימת מצוה זו אתה ממהר לבוא מלך המשיך. אם קיימת המצוה הזאת אתה ממהר את אליהו הנביא (מדרש רבה).
במה גדולה מצוה זו ששכרה גדול כל-כך, לזכות בבנים ולהביא את משיח ואליהו הנביא?
ברם, שורש כל הרע שבעולם וכל הקלקולים, גם בחינוך הבנים, גם בעבודת-השם וגם במעשים שבין אדם לחבירו- הוא האנוכיות, היינו מה שאין אדם מסוגל לוותר על נגיעותיו ועניניו האישיים לטובת הכלל, לטובת רעיון נעלה או לטובת השלמה רוחנית. בגלל נגיעה של ממון נמנע אדם מלתת לבניו חינוך תורני וסופו שהוא מאבד אותם מידיו. 
בגלל נגיעה של כבוד או ויכוח מתהבים כל מיני מחלוקות, שנאות וקנאות ועוד כיוצא באלה מעשים רעים. ברם, אילו היתה האנושות מסוגלת לוותר על הענינים האישיים לטובת ענין יתר נעלה, או רעיון נשגב כלשהו, כי אז היה העולם בא לידי התיקון האמיתי והשלם בכל הענינים, גם בחינוך-הבנים וגם בחיים החברתיים והדתיים, ואז היתה זו הגאולה השלמה.
ואכן, מצוות שילוח-הקן באה ללמדנו דבר זה. אף כי הציפור הגדולה, האם, נתונה בידיו של האדם, ויכול הוא להפיק ממנה תועלת אישית, בכל-זאת מצווה עליו התורה לשלח את האם לטובת הכלל, למען תוכל היא להביא עוד ציפורים לעולם, לבל יכחד מין זה מן העולם.
על-ידי קיום מצוה זו מסתגל האדם לכבוש את אנוכיותו לטובת הכלל, ועל-כן אמנם גדול הוא שכרה של מצוה זו – שיוכל לחנך את בניו לתורה ולקרב את בואם של מלך המשיח ואליהו הנביא.

"למען ייטב לך והארכת ימים" (כ"ב, ז') 
הרמב"ן מפרש טעם על מצוות שלוח-הקן – כדי לנטוע בלבנו את מידת הרחמים על כל בריה ובריה. והנה חכמינו מנו את הרחמנים בין השלושה אשר "חייהם אינם חיים" (פסחים קי"ג), לפי שהרחמן מצטער תמיד בצערו של הזולת ואין בידו להושיעו, על-כן חייו מתמררים ומתקצרים. לפיכך אמרה תורה, כי אדם המקיים מצוות שילוח=הקן ועל-ידי כך הוא מסתגל להיות מן הרחמנים – אל ידאג לכך שמא יתמלאו חייו צער. שכן "למען ייטב לך" – ויכול תוכל להושיע לכל האומללים והנצרכים – "והארכת ימים" – ממילא לא תקצר הרחמנות את חייך ותאריך ימים (כתב סופר). 

"למען ייטב לך והארכת ימים" (כ"ב, ז')
אם מצוה קלה שאין בה חסרון כי אמרה תורה: למען ייטב לך והארכת ימים, קל-וחומר למתן שכרן של מצוות חמורות (רש"י חולין קמ"ב). למה נקרא שילוח-הקן "מצוה קלה", והלא ישנן עוד מצוות שאין בהן חסרון כיס ובכל-זאת הן חמורות? ברם, זוהי מצוה שאינה טעונה הכנה כלשהי – "כי יקרא, פרט למזומן" – ומצוה ללא הכנה מצוה קלה היא. לעומת זה נקראת מצות כבוד-אב-ואם "חמורה שבחמורות", שכן ידוע כי הכנה למצוה היינו: אהבה ויראה, ובזוהר הקדוש מכונות האהבה והיראה בשם "אבא ואמא" – הרי איפוא מצות כבוד-אב-ואם היא היסוד להכנה.

"כי תבנה בית חדש ועשית מעקה לגגך, ולא תשים דמים בביתך כי יפל הנפל ממנו" (כ"ב, ח') 
אף-על-פי שקיימת מצוות שלוח-הקן והתורה הבטיחה לך אריכות-ימים, בכל-זאת אל תהא סבור כי מעתה אינך צריך לעשות מעקה כדי לשמור על עצמך, שכן אף אם אתה עצמך הובטחת הרי יתכן "כי יפול הנופל ממנו" – שמא יפול מי שראוי לו ליפול, אל תהיה איפוא אתה הגורם לכך, כפי שאומר רש"י: "ראוי זה ליפול ואפ-על-פי-כן לא תתגלגל מיתתו על-ידך" (בנין אריאל).

"כי תבנה בית חדש ועשית מעקה לגגך, ולא תשים דמים בביתך כי יפל הנפל ממנו" (כ"ב, ח') 
ראשי-תיבות של "מעקה" הם: הירהורי עבירה קשים מעבירה". מוחו של אדם, שהוא המקום הגבוה ביותר בגופו, נקרא "גג". עליך לשמור על מוחך מפני הירהורי עבירה (תולדות אדם).

"לא תחרש בשור וחמור יחדו" (כ"ב, י') 
"שור" היינו מדרגה גבוהה. יפרושו של "שור" הוא: הבטה למעלה (כמו: אשורנו ולא קרוב") – ואילו "חמור" מרמז על החומריות שבאדם. יש בני-אדם שעובדים את השם-יתברך בתורה ובתפילה, ואף-על-פי-כן שטופים הם בחומריות ובתאווה. לפיכך אמרה תורה: "לא תחרוש בשור וחמור יחדיו" – לא יתכן לעבוד את השם-יתברך במדרגות גבוהות ובחומריות בבת-אחת. אם נפשך שואפת למדרגות, שומה עליך לכבוש את החומריות ולשבור את המידות (מאור ושמש).

"והנה הוא שם עלילת דברים" (כ"ב, י"ז) 
לעיל, בפסוק ד', נאמר: "ושם לה עלילות דברים", מדוע איפוא נעדרה כאן המלה: "לה"?
לפי שהבעל אינו מתכוון באמת אלא לה, שהוא שונא אותה ורוצה להיפטר הימנה על-ידי העלילה. אבל האב טוען, כי העלילה נוגעת לא רק לבתו אלא גם לו, לפי שהוא נתן לה חינוך לקוי וסיגל אותה לכך שתוכל לעשות מעשה שכזה, לפיכך אומר הוא: "עלילות דברים" סתם בלי "לה".
מעתה שפיר ונכון מה שמטילים על המוציא-שם-רע עונש כפול: מלקות ומאה כסף – שכן למלקות ראוי הוא על אשר זמם לעשות לה רעה, ואת הקנס משלם הוא על החרפה והבזיון שגרם לאב, והיינו איפוא: "מלקות לזה ותשלומין לזה".

"גם דור עשירי לא יבא לו בקהל ה"' (כ"ג, ג') 
אם האיסור חל לצמיתות, למה איפוא הזכירה התורה דוקא "דור עשירי"?
ברם, מצינו בירושלמי דעה האומרת, כי בריה בטלה בתשע מאות וששים.
והנה אם נחשב את החשבון עד לדור עשירי של ממזר נמצא שאז אין הממזרות אלא חלק אחד מתשע מאות וששים. הדור הראשון שנולד ממזר ואשה כשרה, אינו אלא חצי ממזר, הדור השני – רביע; השלישי – שמינית; הרביעי – חלק מששה-עשר; החמישי – חלק משלושים ושניים; השישי – חלק משמונים וארבע; השביעי – חלק ממאה ועשרים ושמונה; השמיני – חלק ממאתיים חמישים וששה; התשיעי – חלק מחמש מאוד ושנים-עשר; ואילו בדור העשירי אין עוד ממזרות אלא חלק מאחד מאלף עשרים וארבעה – אם-כן הרי מקום היה לחשוב, כי חלק ממזרות זה יהא בטל בתשע מאוד וששים, אמרה איפוא תורה: "גם דור עשירי לא יבוא בקהל ה"' – כי חלק הממזרות אינו בטל עולמית. (בשם הה"ק מאוסטרובצה זצ"ל).

"לא יבא עמוני ומואבי בקהל ה"' (כ"ג, ד') 
חכמינו אמרו, שביקשו מתנגדיו של דוד המלך לפסול אותו מלבוא בכלל ישראל, בשל מוצאו מרות המואביה, עד שנתבררה ההלכה למשה מסיני: "עמוני ולא עמונית, מואב ולא מואבית" (יבמות ס"ט).
בזה יובנו היטב הפסוקים: "שרים רדפוני חנם ומדברך פחד לבי, שש אנכי על אמרתך כמוצא שלל רב" (תהילים קי"ט, קס"א-קס"ב) – שכן לפי רבנו בחיי (פרשת יתרו) התורה-שבכתב נקראת "דיבור", ואלו התורה שבעל-פה נקראת "אמירה". לפיכך אומר דוד המלך: "שרים רדפוני" – זה שהשרים רדפוני ואמרו לפסלני מלבוא בקהל – "חינם" – לא היה זה אלא לחינם, שהרי ההלכה היא: "מואבי ולא מואבית". אף כי "ומדברך פחד לבי" – היה עלי לחשוש מפני תורה שבכתב, שלא נאמר בה במפורש החילוק בין מואבי למואבית, אולם "שש אנכי על אמרתך" – שש אנוכי על תורה שבעל-פה, שבה נאמרה ההלכה: "מואבי ולא מואבית" (הגאון בעל ברוך-טעם ז"ל).
לפיכך אמרו חכמינו על דוד המלך: "וטוב רואי – שכל הרואהו נזכר לתלמודו" (מדרש) – כל מי שראה את פניו של דוד היה מבחין בו מיד שיהודי כשר הוא וממילא היה נזכר בהלכה האומרת: "עמוני ולא עמונית, מואבי ולא מואבית".

"על דבר אשר לא קדמו אתכם בלחם ובמים" (כ"ג, ה')
מה מידה-כנגד-מידה היא זו?
ברם, הלא אמרו חכמינו: "גזרו על פתם משום יינם ועל יינם משום בנותיהם" (שבת י"ז) – אם-כן הרי בעצם היטיבו עמון ומואב לעשות בזה שלא רצו לקדם את ישראל בלחם ובמים, שכן עקב אכילת לחמם היו ישראל באים לידי נשיאת בנותיהם. אלא כוונתם היתה לרעה, שכן יודעים היו כי עתידות כמה מבנותיהם להינשא אי-פעם לאנשים מישראל – הלא הן "שתי פרידות טובות" רוצה המואביה ונעמה העמונית, אשר סופן להביא טובה לישראל, על-כן ביקשו למנוע התקרבות ביניהם ובין ישראל. 
לפיכך שולם להם מידה-כנגד-מידה. מכיוון שלא רצו כי ישאו בני-ישראל נשים מבנותיהם, נאסר עליהם לשאת בנות ישראל לנשים; ומכיון שרצו למנוע את בואן של רוצ המואביה ונעמה העמונית בכלל ישראל, נאמר להם: "עמוני ולא עמונית, מואבי ולא מואבית" – כדי שרות ונעמה תוכלנה להינשא לאנשים מישראל ולהקים את מלכות בית דוד, אשר לחמה בהם והכחידה אותם (ילקוט הלוי).


פרשת כי תבוא  

"והיה כי תבוא אל הארץ" (כ"ו, א')
עשה מצוה זו שבשכרה תכנס לארץ" (ספרי).
באמת לא נתחייבות ישראל להביא בכורי אלא לאחר שכבר נתיישבו בארץ-ישראל – "לאחר ירושה וישיבה" – ברם, עצם הדבר שקבלו עליהם ישראל כבר מעכשיו לקיים את המצוה הזאת לכשיכנסו לארץ-ישראל, שימש זכות בידם לסייע אותם כי יוכלו להכנס לארץ (מלבי"ם).

"ולקחת מראשית כל פרי האדמה...אשר ה' אלהיך נתן לך" (כ"ו, ב') 
מצינו בגמרא, שהנותן מתנה לאדם חשוב הרי זה כאילו מקבל הוא ממנו, שכן הנאה יש לו על אשר קבלו האדם החשוב ממנו את מתנתו (קדושין ז').
לפיכך אמרה תורה על הבאת הבכורים מלשון "ולקחת" – שכן האדם לוקח מהשם-יתברך את ההנאה מכך שזכה להביא לפניו מתנה.
זהו גם פשוטו של הפסוק: "ועתה הנה הבאתי את ראשית פרי האדמה אשר נתת לי ה"' (להלן פסוק י') - זה שאני מביא לך את ראשית פירותי, הרי זה "אשר נתת לי" – שאתה נותן לי (נחל קדומים).

"ולקח הכהן הטנא מידך" (כ"ו, ד') 
הרמב"ם פוסק, שאם כי לא נתנה תורה שיעור מסוים להבאת הבכורים, הרי נתנו חכמים שיעור של "אחד מששים" (ירושלמי בכורים פ"ג).
ואפשר למצוא בתורה רמז לשיעור זה. שכן מתבאר מהמשנה (כלים פי"ב מ"ג) כי הטנא מכיל חצי סאה. כן מצינו בגמרא, שבזמן שהברכה שרויה בארץ-ישראל אין לך כל אילן סרק שבארץ ישראל שאינו מוציא פירות כדי משא שתי אתונות (כתובות קי"א), ומשא של אתון הוא – לפי דברי חכמינו – חמש-עשרה סאה. יוצא איפוא שאילן אחד היה מוציא שלושים סאה.
ומכיון שחיוב בכורים חל אפילו על אילן אחד ("הקונה אילן וקרקעו") הרי איפוא מדברת התורה בשיעור-בכורים המועט ביותר, אפילו של אילן אחד בלתי-פורה, ואם מצוה התורה להביא טנא המכיל מחצית הסאה, הרי זה באמת אחד מששים מפירותיה של אילן אחד, המוציא שלושים סאה. ליכא מידי דלא רמיזי באורייתא...(עליות אליהו).

"וענית ואמרת לפני ה' אלהיך" (כ"ו, ה') 
לפני שבא אדם לומר דבר לפני השם-יתברך, עליו להכניע את עצמו ולהתבונן במעוט ערכו ושפלותו. "וענית" – היינו: שתכניע את עצמך (מלשון "לענות מפני") תחילה, לפני "ואמרת לפני ה"' (תפארת שלמה).

"ארמי אבד אבי וירד מצרימה" (כ"ו, ה') 
מפני שנהג לבן הארמי מנהג רמאי ונתן ליעקב אבינו את לאה לפני רחל, נתגלגלו הדברים שיוסף הצדיק לא היה הבכור – לפיכך כאשר עשה לו אביו כתונת-פסים עורר הדבר את קנאתם של אחיו וזה גרם לגלות-מצרים. ברם, אלמלא היה יוסף הבכור, כי אז לא היו אחיו מקנאים בו, שכן בכור זכאי לקבל יותר מכל אחיו (אלשיך).


"וירד מצרימה ויגר שם במתי מעט" (כ"ו, ה') 
בעצם היה הכתוב צריך לומר להיפך: "וירד מצרימה במתי מעט ויגר שם"?
ברם, מסופר בירושלמי שהראה אחד החכמים לחברו בית-כנסת מפואר ומהודר, נענה וקרא את הכתוב: "וישכח ישראל עושהו ויבן היכלות" – לפי שבחוץ-לארץ אין להקים בניני-פאר גדולים, כי אם לנהל חיים צנועים.
זהו איפוא פשוטו של הפסוק: "ויגר שם במתי מעט" – יעקב התגורר במצרים באורח-חיים צנוע תוך צמצום (בשם אדמו"ר רא"מ מגור זצ"ל).

"וירעו אותנו המצרים" (כ"ו, ו') 
לכאורה היה הכתוב צריך לומר: "וירעו לנו"?
ברם, פשוטם של דברים הוא, שהמצרים השפיעו עלינו במעשיהם הרעים כל-כך, עד שאנחנו עצמנו הפכנו להיות רעים. (מפי השמועה).

"ויביאנו אל המקום הזה ויתן לנו את הארץ הזאת" (כ"ו, ט') 
הלא צריך היה הכתוב לומר להיפך, שהרי תחילה נכנסו ישראל לארץ-ישראל ורק לאחר-מכן הוקם להם בית-המקדש?
ברם, תרגום יונתן אומר על הפסוק: "ואשא אתכם על כנפי נשרים" – שבליל פסח הראשון נשאו העננים את ישראל אל מקום המקדש ושם אכלו את קרבן הפסח. יוצא איפוא שעוד לפני "ויתן לנו את הארץ הזאת", כבר נתקיים: "ויבאנו אל המקום הזה".


"ועתה הנה הבאתי" (כ"ו, י') 
ועתה – לשון מיד, הנה – לשון שמחה, הבאתי – משלי (מדרש).
שלושה תנאים הם בעשיית מצוה: שלא לדחותה לזמן יותר מאוחר, אלא לעשותה לאלתר בזריזת – "מיד"; לעשותה בשמחה, כמו שכתוב: "ששים ושמחים לעשות רצון קונם" – "בשמחה"; ולעשותה אפילו בממון הדרוש לו לאדם בשביל עצמו ולא להמתין עד שיהיה לו ממון מיותר – "משלי" (דברי שערי חיים).


"ושמחת בכל הטוב אשר נתן לך ה"' (כ"ו, י"א)
אדם שמקבל מתנה מאת המלך, איננו שמח כל-כך על עצם ערכו של החפץ, כפי שהוא שמח על העובדה שהמלך נתן לו מתנה, חשיבותו של הנותן היא העיקר בשמחתו.
לפיכך אמר הכתוב: "ושמחת בכל הטוב" – לא רק משום שהוא טוב, אלא בעיקר "אשר נתן לך ה' אלהיך" – משום שהשם-יתברך הוא הנותן" (תפארת שלמה).
זוהי גם הכוונה שבדברי-הבקשה: "שמחנו בישועתך" (תפילת שבת) – שנהיה שמחים לא רק בעצם הישועה, אלא בעיקר משום שהישועה היא ישועתך (אבני אזל).


"בערתי הקדש מן הבית" (כ"ו, י"ג) 
הבערתי (מלשון "לא תבערו אש") את הקדושה מהמצוות אשר עשיתי בבת. הקדושה התלקחה ונשתלהבה יותר ויותר בכוחן של המצוות. (תפארת שלמה).

"לא עברתי ממצותיך ולא שכחתי" (כ"ו, י"ג) 
לשם-מה כפילות לשון זו?
ברם, יתכן שיקויים אדם מצוה ויסיח דעתו הימנה, כי ישכח את זה אשר ציוו אותה ויקיימה מתך רגילות גרידא – "מצוות אנשים מלומדה". לפיכך אומרים: "לא עברתי ממצוותיך ולא שכחתי" – שעה שקיימתי את המצוות לא שכחתי אותך, אשר ציוויתנו אותן (בשם שפת-אמת ז"ל).
נאמר במדרש, שהמונע עצמו מן המעשרות סופו שהעכברים אוכלים את תבואתו; וכמו כן מצינו בגמרא, כי האוכל ממה שעכבר אוכל שוכח את תלמודו (הוריות י"ג).
לפיכך אומרים: "לא עברתי ממצוותיך" – אלא הפרשתי מעשת כהלכה, הרי ממילא לא אכלו העכברים מתבואתי, ועל-כן "לא שכחתי" את תלמודי (ערבי נחל).

"ולא נתתי למת" (כ"ו, י"ד)
מצינו בספרים הקדושים, כי העושה מצוה שלא כראוי, מתוך כוונתות של תועלת אישית, מתגלגלת אותה מצוה לידיהם של הסיטרא-אחרא ומגבירה את כוחם.
לפיכך אומרים: "ולא נתתי ממנו למת" – לא נתתי את מצוותי לכוחות-הרע ולא עשיתי מהן "זבחי מתים" (תפארת שלמה).

"השקיפה ממעון קדשך...וברך את עמך ישראל" (כ"ו, ט"ו) 
וברך את עמך ישראל בבנים ובבנו (ספרי).
כשמקיים אדם מצות בכורים, יודע ומבין הוא שאין המצוה הזאת נוגעת דוקא לפרי-האדמה בלבד, אלא גם לפרי-הבטן – שיש להקריב לפני השם-יתברך את בכורי שנות-ילדתום, בעודם רכים, ולקרבם אל הקודשה על-ידי חינוך תורני כראוי.
אם נוהג אדם כך, הריהו מתברך ממילא "בבנים ובבנות" – שאז הילדים מהווים ברכה להוריהם ולעולם אינם מתנכרים להם (אבני אזל).

"וה' האמירך היום להיות לו לעם סגלה...ולשמר כל מצותיו" (כ"ו, י"ח) 
השם-יתברך נתן לך גדלות וחשיבות בזה שהטיל עליך לשמור את מצוותיו. זה יתרונך לעומת יתר האומות, אשר לא זו בלבד שלא נתחייבו במצוות אלא אדרבה: "גוי ששבת חייב מיתה" (הכתב והקבלה).

"וכתבת על האבנים את כל דברי התורה הזאת באר היטב" (כ"ז, ח') 
השם-יתברך אומר למשה רבנו, כי יכתוב את דברי-התוכחה והקללות דלהלן באופן כזה, שיהיה "באר היטב" – שידעו הצדיקים והחכמים בדורות הבאים לבארם ולפרשם לטובה.
מכאן רמז, שאכן יש בכוחם של הצדיקים לבאר את התוכחות לטובה ולהפוך את הקללות לברכות (הרה"ק רר"א מליזנסק זצ"ל).

"היום הזה נהיית לעם" (כ"ז, ט') 
היום הזה, בו קבלת עליך בשבועה לקיים את התורה, נהיית לעם. הלאומיות הישראל איננה מתחילה משעה שישראל זוכים לרץ משלהם או שפה משלהם, אלא דוקא משעה שהם מקבלים עליהם עול תורה, ואפילו בעודם שוריים במדבר ללא ארץ וללא כל אמצעי-קיום טבעיים הדרושים לעם.
זהו ייחודה של הלאומיות הישראלית (רבי שמשון רפאל הירש ז"ל).

"אשר יעשה פסל ומסכה...ושם בסתר" (כ"ז, ט"ו) 
אין לך גרוע מזה, כשעושים פסל ומסכה, תועבת ה', "ושם בסתר" – ומצניעים את האליל מאחורי מסווה של דיבורים נאים ורעיונות נעלים, כגון "תחיה לאומית", תרבות, השכלה וכיוצא באלו. כאשר שיטת-הכפירה נאמרת בגלוי והכל רואים בעליל את הפסל והמסכה – איננה כה מסוכנת כמו בעת שהיא מתעטפת באיצטלה של מלים יפות ומושגים מקודשים. לפיכך אמרה תורה על כגון זה: "ארור" (אבני אזל).


"אשר לא יקים את דברי התורה הזאת לעשות אותם" (כ"ז, כ"ו) 
יש בני-אדם שמקיימים את המצוות מתוך כוונת-רמיה, למען היו מוחזקים לאנשים חשובים וישרים ועל-ידי-כך יזכו לאמון בעניני-ממון או לכיבודים שונים. והיינו: "אשר לא יקים...לעשות אותם" – שאיננו מקיים את המצוות משום שצריך לקיימן, אלא תוך שאיפה להשיג את מטרותיו השפלות. אדם שכמותו הוא בכלל "ארור" (עקדת יצחק).
כידוע סברו הרפורמים הראשונים, כי מן הצורך להקל את עול-היהדות ולבטל חלק מן המצוות, כדי לאפשר לאנשי הדור החדש להשאר במקצת בתחומי היהדות. אם דורשים מאנשי דורנו – טענו הרפורמים – יתר על מידה, הרי זה קשה מדי בשבילם והם מנערים עצמם לחלוטין מן היהדות.
אמר על כך בעל הכתב-סופר ז"ל, כי זוהי כוונת הפסוק: "ארור אשר לא יקים את דברי התורה הזאת" – ארור כל מי שאומר כי אין צורך לקיים את כל התורה כולה, אלא יש לבטל חלק ממנה, ואפילו אם כוונתו היא "לעשות אותם" – כדי שיקיימו לפחות חלק אחד ממצוות-התורה.

"אשר לא יקים את דברי התורה הזאת לעשות אותם"
היינו, מי שאומר כי מצוות-התורה אין צורך לקיימן דוקא למעשה, אלא די אם יורד אדם לעומק מובנן ולבו מרגיש את קדושתן, בהסתמכו על דברי חכמינו: "רחמנא לבא בעי" – אפיקורסים שכמותו הם בכלל "ארור" (כתב סופר).


"אשר לא יקים את דברי התורה הזאת לעשות אותם"
הרמב"ן מביא על הפסוק הזה מאמר חז"ל: "אמר רב אסי בשם רבי תנחום בר' חייא: אפילו למד ולימד ושמר ועשה והיה ספק בידו להחזיק (לומדי-תורה) ולא החזיק, הרי זה בכלל ארור" (ירושלמי סוטה).

"ובאו עליך כל הברכות האלה והשיגוך" (כ"ח, ב') 
פעמים רבות יש שאדם בורח מפני דבר שבעצם לטובתו הוא, כי איננו יודע ואיננו רואה את הטובה העשויה לצמוח לו ממנו. לפיכך אמרה תורה: "והשיגוך" – הברכות ידלקו אחריך, וישיגוך, אף אם תברח מפניהן. כיוצא בזה ביקש גם דוד המלך: "אך טוב וחסד ירדפוני כל ימי חיי" (תהילים כ"ג, ו') – ירדפוני נא הטוב והחסד, גם כאשר לא אדע כי טוב וחסד הם ואברח מפניהם (שער בת רבים).
"והשיגוך" – שימצאוך באותו מקום בו היית עד כה, שלא תלך שולל אחרי העשירות וההצלחה לסטות מדרך היהדות האמיתית, כדרכו של עולם (חשבה לטובה).


"ברוך אתה בעיר" (כ"ח, ג') 
בעיר – בשכר במצוות שאתה עושה בעיר (מדרש).
יש בני-אדם שבביתם פנימה הריהם מקיימים תורה ומצוות, אולם בבואם בין הבריות מתביישים הם ביהדותם, לבל ייאמר עליהם חלילה כי "חשוכים" הם, "נחשלים" וכדומה, על-כן אמר הכתוב: "ברוך אתה בעיר" – רק אם לא תבוש ותקיים את המצוות גם בעיר, לעיני כל הבריות, אזי תהיה ברוך. וכך נאמר גם בסימן הראשון בשולחן-ערוך: "ולא יתבייש מפני המלעיגים עליו" (דברי שערי חיים).
יהודי אמיתי אל לו להיות יהודי ירא-שמים רק בפני עצמו, אלא עליו להשתדל ולעשות הכל כדי להשפיע גם על סביבתו; עליו לדאוג לכך שגם "בעיר" יקיימו תורה ומצוות (שם).
נוהגים העולם לומר על אדם אשר הוא צדיק בפני עצמו ואינו עושה מאומה בשביל אחרים, כי הוא "צדיק בפרווה".
שכן יש אדם, אשר בהשתלט עליו הקור הריהו מתעטף בפרווה וחם לו, אולם יתר הנוכחים בבית מוסיפים לקפו בקור. אבל מאידך יש אדם שבמקרה כזה הוא מסיק את התנור וכך הוא משפיע חום גם על האחרים. לפיכך, צדיק הדואג רק לעצמו, שאינו נותן דעתו על אחרים ומניחם "לקפוא" – הריהו "צדיק בפרווה" (הרבי ר' בונם מפשיסחה ז"ל).



"ברוך אתה בבואך וברוך אתה בצאתך" (כ"ח, ו') 
שתהא יציאתך מן העולם בלא חטא כביאתך לעולם (רש"י).
מקשים המפרשים, והלא להלן נאמר: "ארור אתה בבואך וארור אתה בצאתך" (פסוק י"ט), כלום גם שם אפשר לפרש: "יציאתך כביאתך". הן ביאתו של אדם לעלם ודאי שהיה בלא חטא?
ברם, מצינו ב"בית-יוסף", שלפיכך מברכים אנו כל יום "שלא עשני גוי" ואין אנו מברכים "שעשני ישראל", שכן אמרו חכמינו: "נמנו וגמרו נוח לו לאדם שלא נברא משנברא" (עירובין י"ג) – ואם-כן שוב אי-אפשר לאדם לברך על אשר נברא, שהרי נוח לו אלמלא לא נברא, אלא מברך הוא על-כך שלפחות לא נברא גוי.
אולם בתוספות נאמר, כי רק לגבי סתם בני-אדם אמרו: "נוח לו שלא נברא" אבל צדיק, שלומד תורה ומקיים מצוות, אשריו ואשרי דורו שנברא. 
נמצינו למדים, כי רק כשהדברים אמורים בברכה יש להשוות את "צאתך" ל"בואך" – "מה ביאתך לעולם בלא חטא אף יציאתך בלא חטא" – שהרי עצם היבראו של אדם אינו כלל בגדר ברכה, לפי שנוח לו לאדם שלא נברא, אלא באם הוא יוצא מן העולם בלא חטא אזי כדאי יה לו להיברא. אבל כשהדברים אמורים בקלל, היינו כשלא קיים תורה ומצוות, אזי הרי עצם היבראו של אדם קללה הוא, לפי שנוח היה לו אילולא נברא, וממילא כך הוא פשוטו של פסוק: "ארור אתה בבואך" – עצם בואך לעולם היה בגדר קללה (בנין אריאל).



פרשת נצבים  
 
ראש השנה
הפרשה שלנו, פרשת "נצבים" נקראת תמיד בשבת שלפני ראש השנה; ואין זה מקרה. 
בפרשה זו מדובר הרבה על התשובה וגמולה, ככתוב: "ושבת עד ה' אלהיך ושמע בקולו... ושב ה' אלהיך את שבותך ורחמך; ושב וקבצך מכל העמים, אשר הפיצך ה' אלהיך שמה" (ל', ב'-ג'). ואף תחילת הפרשה מרמזת, שאנו עומדים ערב יום הדין: "אתם נצבים היום כולכם לפני ה' אלהיכם" (כ"ט, ט') פירשו חכמים בדרך הרמז: אתם עומדים היום בדין של מלכו של עולם.
דורשי רשומות מציינים, ש"אתם נצבים היום" בגימטרייא 694, כמניין המלים "לעמוד לסליחות". ואכן, במוצאי שבת הסמוך לראש השנה (או במוצאי שבת שלפניו) משכימים בני קהילות אשכנז באשמורת הבוקר לסליחות הראשונות, וכך מתקיים בכל דור ודור הכתוב: "אתם נצבים היום כולכם לפני ה' אלהיכם".
שבת פרשת "נצבים", הסמוכה לראש השנה, אינה "שבת-מברכים" - כשאר השבתות הסמוכות לראש-חודש, שבהן מברכים את החודש הבא בתפילה מיוחדת. וכל כך למה? כדי לבלבל את השטן, המבקש לקטרג על ישראל, שלא ידע מתי יחול ראש השנה. 
ורמז לדבר בכתוב הבא, שנזכר בו ראש השנה: "תקעו בחודש (=בראש-חודש) שופר, בכסה ליום חגנו" (תהילים פ"א, ד') - שיהא יום החג (=ראש השנה החל בראש-חודש מכוסה, ולא יפרסמוהו ברבים.

"אתם נצבים היו כלכם לפני ה' אלהיכם: ראשיכם שבטיכם, זקניכם ושטריכם…" (כ"ט, ט') 
למה נסמכה פרשת "אתם נצבים" לקללות (לתוכחה הקשה שבפרשת "כי תבוא": כ"ח, ט"ו-ס"ח)? לפי ששמעו ישראל מאה קללות חסר שתיים (=תשעים ושמונה קללות) - חוץ ממ"ט שבתורת כוהנים (=מלבד ארבעים ותשע הקללות שבפרשת "בחוקותי": ויקרא כ"ו, י"ד-מ"ג) - הוריקו פניהם (=החווירו מרוב פחד) ואמרו: מי יוכל לעמוד באלו (=בקללות מרובות אלו)?! התחיל משה לפייסם: "אתם נצבים היום..." - הרבה הכעסתם למקום (=לה'), ולא עשה אתכם כליה, והרי אתם קימים לפניו (=כולכם ניצבים לפני ה' בלא פגע). 
נשאלת השאלה: מדוע "הוריקו פניהם" של ישראל, כששמעו את הקללות שבפרשת "כי תבוא", ולא הגיבו כך על הקללות שבפרשת "בחוקותי"? 
מסביר זאת רבי גרשון אשכנזי בספרו "עבודת הגרשוני": הקללות בפרשת "בחוקותי" נאמרו בלשון-רבים; וכבר אמרו חז"ל בדברים רבה (ב', י"ד): "כל צרה שהיא של יחיד - צרה; וכל צרה שאינה של יחיד (אלא מופנית לרבים) - אינה צרה". 
משום כך לא התרשמו רבים בישראל מן התוכחה שבפרשת "בחוקותי"; כי אמרו בלבם: אין הדברים מופנים אלינו, אלא לאחרים! אולם לאחר השמעת התוכחה בפרשת "כי תבוא" בלשון-יחיד - חש כל אדם בישראל, שהדברים מופנים אישית אליו; ולכן "הוריקו פניהם" והביעו באזני משה את תחושת הפחד, שאפפה אותם מפני הבאות.
על כך השיב משה, הרועה הנאמן, לישראל בדברי פיוס ועידוד: "אתם נצבים היום כלכם" וגו' - כיום הזה, שהוא קיים והוא מאפיל ומאיר (=חוזר ומאיר לאחר החשכה), כך האיר לכם (ה') וכך עתיד להאיר לכם; והקללות והייסורים מקיימים אתכם ומציבים (=מחזקים) אתכם לפניו (רש"י, שם) .

"אתם נצבים היו כלכם לפני ה' אלהיכם: ראשיכם שבטיכם, זקניכם ושטריכם…" (כ"ט, ט') 
לדברי הגאון רבי אליהו מווילנא, מתכון כאן הכתוב לארבע הדרגות של שרים, שנתמנו על-ידי משה בעצת יתרו: "שרי אלפים, שרי מאות, שרי חמישים ושרי עשרות" (שמות י"ח, כ"א). "ראשיכם" הם שרי אלפים, שהם ראשים על כולם. "שבטיכם" הם שרי המאות, שהם שופטי ישראל; כמו "לא יסור שבט מיהודה" (בראשית מ"ט, י'). "זקניכם" הם שרי החמישים, המלמדים תורה ברבים. "ושוטריכם" הם שרי העשרות, הכופים את המוני-העם על פסקי הדיינים.

"אתם נצבים היו כלכם לפני ה' אלהיכם: ראשיכם שבטיכם, זקניכם ושטריכם…" (כ"ט, ט') 
אתם נצבים (=עומדים וקיימים לעד), ולא אומות העולם. משל לאבן גדולה, שהיתה מושכבת בתוך הרחוב. כל מי שהיה רואה עצמו גבור, היה בא ומתגולל בה (=ומתגלגל עליה) - והיא נופלת עליו ושוברתו ומת; ואילו האבן עומדת במקומה. כך אומות העולם משעבדים בישראל, וישראל קיימים לעולם.

"אתם נצבים היו כלכם לפני ה' אלהיכם: ראשיכם שבטיכם, זקניכם ושטריכם…" (כ"ט, ט') 
משה הקדים ראשים (=מנהיגים) לזקנים (=לתלמידי-חכמים), וביהושע (שאסף את כל שבטי ישראל לשכם לפני מותו) כתוב: "ויקרא לזקני ישראל ולראשיו" (יהושע כ"ד, א'); לפי שבמשה כולם היו תלמידיו, וביהושע לא היו כולם תלמידיו (לכן הקדים יהושע את תלמידי-החכמים למנהיגי העם). 
דבר אחר: לפי שצפה משה ברוח-הקודש, שעתידים ישראל להיסגר (=להימסר) למלכויות, וראשיהם עומדים על-גביהם (להנהיג את העם בימי השעבוד) - לפיכך הקדים ראשים לזקנים.

"לעברך בברית ה' אלהיך ובאלתו…למען הקים אתך הים לו לעם" (כ"ט, י"א-י"ב) 
מעיר כאן רבי שלמה אפרים מלונצי'ץ, בעל "כלי יקר": בכל הפרשה הזאת מדבר משה לישראל בלשון רבים, ככתוב: "אתם נצבים היום כולכם" וגו' (כ"ט, ט') ; חוץ ממקום אחד, שבו מזכיר את הברית שה' כורת עם ישראל (כ"ט, י"א-י"ב) , שעובר לדבר בלשון-יחיד. 
בכך מבקש משה רבנו להורות לבני ישראל, שעליהם להתלכד לעם אחד ולחוש ערבות הדדית איש כלפי רעהו - כפי שמרגיש גופו של אדם שנפגע באחד מאיבריו. שבענייני החטא וענשו נקבע הכלל הגדול, שכל ישראל ערבים זה בזה (שבועות ל"ט, ע"א; ועוד) ; וכאשר היחיד נכשל בחטא, אין הדבר נוגע רק לו לעצמו אלא לכלל כולו.

"ולא אתכם לבדכם אנכי כרת את הברית הזאת" (כ"ט, י"ג) 
הצדיק רבי חיים מאיד מוויז'ניץ הרבה להטיף לשומעיו על החשיבות של לכוד ואחדות בישראל, וכה אמר באחת מדרשותיו: בנאום-הפרדה לו לבאי הארץ קורא משה בשם ה': "ולא אתכם לבדכם אנוכי כורת את הברית הזאת". בקריאה זו פונה הרועה הנאמן לבני עמו, שיתלכדו לחטיבה אחת באחווה וברעות; כי הקדוש-ברוך-הוא אינו מוכן לכרות ברית עם ישראל, כשהם בבחינת "אתכם לבדכם" - איש איש לעצמו ולביתו - אלא כורת בריתו עם עם, המלוכד ומאוחד כאיש אחד.

"פן יש בכם שרש פרה ראש ולענה" (כ"ט, י"ז) 
אומרים חכמי ישראל: ראשי-התיבות של "שורש פורה ראש ולענה" מצטרפים למלה "שופר". שכן תקיעות השופר מחרידות את השומע ומעוררות אותו לתשובה, כדברי הנביא עמוס (ג', ו') : "אם יתקע שופר בעיר, ועם לא יחרדו?" לכן קבעו הקדמונים לתקוע בשופר כל חודש אלול, שהוא "חודש הרחמים והסליחות". ומכוח התקיעות בימי אלול יעקרו מלב האדם כל השרשים הרעים, המשחיתים את הגוף והנפש.

"והתברך בלבבו לאמר: שלום יהיה לי, כי בשררות לבי אלך" (כ"ט, י"ח) 
על דברי הכתוב כאן מעיר רבי אברהם שמואל בנימין סופר, בעל "כתב סופר": מצויים בתוכנו אנשים, נכנעים ליצר-הרע ועוברים עברות רבות. ובכל זאת הם מצדיקים עצמם בטענה, שהעיקר הוא לב טוב; כאילו מי שנחן בלב טוב - הותרה הרצועה לגביו, ואין מי שיאמר לו מה תעשה, כלפי אנשים אלה קורה משה רבנו באזני כל קהל ישראל סמוך לפטירתו: "והתברך בלבבו" - מי שמתברך ומתפאר בלבו הטוב; "לאמור: שלום יהיה לי, כי בשררות לבי אלך" - וסבור בטעות שלא יארע לו דבר, אפילו מהלך כל הימים אחרי נטיות הלב ועובר עברות רבות, קוראת כלפיו התורה: "לא יאבה ה' סלוח לו" (כ"ט, י"ט) . שלפי תורת ישראל המקורית נידון כל אדם בראש ובראשונה על-פי מעשיו, והלב הטוב אינו אלא מכשיר ואמצעי להגיע על-ידו למצוות ולמעשים טובים.

"והתברך בלבבו לאמר: שלום יהיה לי, כי בשררות לבי אלך" (כ"ט, י"ח) 
אומר רבי יחזקאל מקוזמיר: מי שמתנער מקיום מצוות מעשיות בטענה המיתממת, ש"רחמנא לבא בעי" (לשון-רש"י בסנהדרין ק"ו, ע"ב) - שדי לו לה' הרחמן בלב טהור ונכון של האדם ובמחשבתו הטובה - אף הקדוש-ברוך-הוא ישלם לו שכור במחשבה בלבד, ולא במעשה - מידה כנגד מידה... 

"הנסתרת לה' אלהינו, והנגלות לנו ולבנינו…לעשות את כל דברי התורה הזאת…" (כ"ט, כ"ח) 
הצדיק רבי מנחם מנדיל מקוצק היה אומר: לא לחנם אני חש חבה יתרה לחסידים המסתופפים בחצרי. שכן חסידים אחרים עושים מצוות בגלוי ועברות בסתר; מה שאין כן החסידים שלי, העושים עברות בגלוי ומצוות בסתר...
ועוד היה אומר רבי מנדלי: העולם סבור, ש"צדיק נסתר" הוא מי שמסתיר ומעלים את צדקתו ומעשיו הטובים מעיני הרבים. אולם האמת היא, ש"נסתר" מושלם הוא מי שצדקתו נסתרת ונעלמת גם מעצמן; שמעולם לא נתפס למחשבה שהוא "צדיק".

"הנסתרת לה' אלהינו, והנגלות לנו ולבנינו…לעשות את כל דברי התורה הזאת…" (כ"ט, כ"ח) 
מאמר מבריק מובא לכתוב שלפנינו משמו של הגאון רבי אליהו מווילנא: מי שאינו מאמין בנגלה (=בפרהסיה) ב"נסתר" (=בחכמת הנסתר, בתורת הסוד הקרויה גם "קבלה"), סימן הוא שבנסתר (=בסתר לבו) אינו מאמין אפילו ב"נגלה" (=בתורה שבכתב ובתורה שבעל-פה, הפרושות וגלויות לכל אדם).

"הנסתרת לה' אלהינו, והנגלות לנו ולבנינו…לעשות את כל דברי התורה הזאת…" (כ"ט, כ"ח) 
על חזון-הגאולה של הנביא ישעיהו: "אני ה' בעתה אחישנה" (ס', כ"ב) תוהים חז"ל במסכת סנהדרין (צ"ח, ע"א): כתיב "בעתה" (משמע מכאן, שהגאולה תהא במועד הקבוע מראש על-ידי הבורא); וכתיב "אחישנה" (משמע מכאן, שהגאולה תבוא קודם הזמן הקבוע)! ומשיבים על כך חז"ל, שיש שני מועדים אפשריים לגאולה העתידה של ישראל: זכו - "אחישנה" (=אם ישראל יהיו זכאים, על-ידי דבקותם במצוות התורה, יחיש ה' את גאולתם); לא זכו - "בעתה" (=ואם ישראל לא יהיו זכאים להחשת הגאולה, היא תבוא במועד הקבוע על-ידי ה'). 
מעיר על כך הגאון בעל "כתב סופר" (רבי אברהם שמואל בנימין סופר): שני המועדים המוצעים כאן לגאולת ישראל מרומזים בפרשת "נצבים". לאחר הכתוב על עונש הגלות ("ויתשם ה' מעל אדמתם... וישלכם אל ארץ אחרת" - כ"ט, כ"ז) קורא משה לישראל: "הנסתרות לה' אלקינו, והנגלות לנו ולבנינו". "הנסתרות לה' אלקינו" מרמז על גאולת ישראל "בעתה", שהיא נסתרת מאיתנו וידועה רק לבורא העולם; "והנגלות לנו ולבנינו" מרמז על הגאולה של "אחישנה", שיכולה לבוא בכל עת ותלויה רק בזכאותם של ישראל. הוא שמסיים כאן הכתוב: "לעשות את כל דברי התורה הזאת". שאם ישראל ידבקו במצוות התורה, יחיד ה' את גאולתם, ככתוב: "היום (=הגאולה תבוא היום) - אם בקולו תשמעו" (תהילים צ"ה, ז') .

"והיה כי יבאו עליך כל הדברים האלה, הברכה והקללה אשר נתתי לפניך…" (ל', א') 
תוהה כאן רבנו חיים בן עטר, בעל "אור החיים": למה הוצרך הכתוב לומר "כל הדברים האלה", ואינו מסתפק בנוסח "כי יבואו עליך הברכה והקללה, אשר נתתי לפניך"?
אלא - אומר בעל "אור החיים": במשנת ברכות (ט', ה') הורו לנו חכמים, שחייב אדם לברך על הרעה, כשם שהוא מברך על הטובה; ועל כך נאמר בגמרא (ס', ע"ב) , שגם את הפורענות צריכים לקבל בשמחה, כי "כל דעביד רחמנא - לטב עביד" (=כל מה שעושה ה' הרחמן - לטובה עושה). והנה מרומזת הוראה זו של חז"ל בלשון הכתוב שלפנינו: "והיה" - עליך לקבל בשמחה (שלפי חז"ל "והיה" היא לשון-שמחה בכל מקום) - "כי יבואו עליך כל הדברים האלה, הברכה והקללה" וגו' ולברך את הבורא על כל מה שגומל לך בחיים. כי "כל מה שעושה הקדוש-ברוך-הוא - הכול לטובה" (ברכות ס', ע"ב - ס"א, ע"א) .

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
בדברים אלה של משה סמוך לפטירתו מוכרז קבל עם ועדה, שגם עוברי-עברה מובהקים אסור להם להתייאש, שאבדה דרכם ונגוזה תוחלתם; וגם אלה שבכורח הנסבות התרחקו מדרך התורה מרחק גדול, פתוחה לפניהם הדרך חזרה באמצעות התשובה השלמה. וכבר קבעו בעניין זה חכמינו ז"ל: "מקום שבעלי תשובה עומדים, צדיקים גמורים אינם עומדים" (ברכות ל"ד, ע"ב) . ועוד אמרו חכמים: "כל העושה דבר-עברה ומתבייש בו, מוחלין לו על כל עוונותיו" (ברכות י"ב, ע"ב) . 

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
בספרו "משנה-תורה" כותב הרמב"ם על דרך התשובה ומעלתה הגדולה; וזה לשונו: התשובה מכפרת על כל העברות. אפילו רשע כל ימיו ועשה תשובה באחרונה (=בסוף ימי חייו), אין מזכירין לו שום דבר מרשעו, שנאמר: "רשעת הרשע לא יכשל בה, ביום שובו מרשעו" (יחזקאל ל"ג, י"ב) . ואיזו היא תשובה גמורה? זה שבא לידו דבר שעבר בו (=חטא שכבר עבר עליו) ואפשר בידו לעשותו, ופרש (=והתרחק מן החטא) ולא עשה מפני התשובה (=שמקנן בלבו הרצון לשוב בתשובה שלמה) - לא מיראה ולא מכשלון כוח (הלכות תשובה, א'-ב') .

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
מובא משמו של האר"י הקדוש (רבי יצחק לוריא אשכנזי), שבמלה "תשובה" מרומזים בדרך של נוטריקון (=ראשי-תיבות) חמישה פסוקים, המורים לאדם את הדרך אשר ילך בה כדי להגיע לשלמות בחיים: א) "תמים תהיה עם ה' אלהיך" (דברים י"ח, י"ג) . "שויתי ה' לנגדי תמיד" (תהילים ט"ז, ח') . ג) "ואהבת לרעך כמוך" (ויקרא י"ט, י"ח) . ד)"בכך דרכיך דעהו" (משלי ג', ו') . ה') "הכון לקראת אלהיך ישראל" (עמוס ד', י"ב. ויש המציעים במקום זה: "הצנע לכת עם אלהיך" - מיכה ו', ח') .

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
המגיד רבי ישראל מקוז'ניץ היה אומר: הרוצה לשוב בתשובה שלמה לא ישים לב לפגמים שדבקו בו, ולא יהרהר כיצד יוכל לתקן פגמים אלה. אלא בראש ובראשונה יכוון כל כוחותיו הנפשיים להימלט מיצר-הרע הרודף אחריו, ויתאמץ לעבוד את הבורא יתברך במידות האהבה והיראה. 
משל למה הדבר דומה? לאיש מלחמה שהאויב רודף אחריו, לאחר שהכהו מכות נמרצות. נקל לשער, שאם הלוחם יתעכב כדי לרפא את פצעיו, ישיגהו האויב הרודף אחריו ועלול אף להמיתו. כוון שכך, משקיע הלוחם כל כוחותיו כדי למלט נפשו מרודפיו; ובהגיעו למקום-מבטחים הוא מתפנה לטפל בפצעי-גופו. 
כיוצא בכך - אומר המגיד מקוז'ניץ - צריך לנהוג בעל-תשובה אמיתי. ראשית דבר, עליו לברוח מן החטאים שלקה בהם בעבר. ולאחר שחש עצמו בטוח בדרך החדשה שבחר לעצמו, יתפנה לתיקון הפגמים שדבקו בו קודם התשובה.

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
רבי יוסף יוזל הורוביץ מנובהרדוק היה אומר: גדולה תשובה מכל מיני עסקים המצויים בעולם. ששנינו במסכת יומא (פ"ו, ע"ב) משמו של ריש לקיש: "גדולה תשובה! שזדונות (=עבירות במזיד) נעשות לו (=לבעל-תשובה) כזכויות". נמצאנו למדים מכאן, שהתשובה היא בבחינת "עסק מצוין" לכל אדם; שהרי גם ההפסד נהפך כאן לרווח, והחובות של בעל-התשובה נחשבות לו כזכויות...

"ושבת עד ה' אלהיך ושמעת בקלו… ושב ה' אלהיך את שבותך ורחמך…" (ל', ב'-ג')
רבי שמעון בן יוחאי אומר: בוא וראה כמה חביבים ישראל לפני הקדוש-ברוך-הוא; שבכל מקום שגלו - שכינה עימהם. ואף כשהם עתידים להיגאל - שכינה עימהם, שנאמר: "ושב ה' אלהיך את שבותך" וגו'. "והשיב" לא נאמר, אלא "ושב"; מלמד (=לשון הכתוב כאן מלמדנו), שאף הקדוש-ברוך-הוא שב עימהם (=עם ישראל) מן הגלות...

"ושב ה' אלהיך את שבותך ורחמך, ושב וקבצך מכך העמים…" (ל', ג') 
נשאלת השאלה: אחרי שנאמר "ושב ה' אלהיך את שבותך" - שיבת-גלויות כבר אמורה כאן; למה אפוא ממשיך הכתוב ואומר: "ושב וקבצך מכל העמים"?
משיב על כך רבי נפתלי צבי יהודה ברלין (הנצי"ב מוולוז'ין) בהסבר הבא: התורה מבטיחה כאן שיבת-ציון וקבוץ 
גלויות בשני שלבים: 
בתחילה תהא שיבת הגלויות לציון על-פי רשיון המלכויות; ואחר-כך יוסיף ה' ידו שנית על נדחי ישראל ויקבץ 
אותם מארבע כנפות הארץ, ככתוב: "ושב וקבצך מכל העמים".


"ושב ה' אלהיך את שבותך ורחמך, ושב וקבצך מכך העמים…" (ל', ג') 
לדברי הגאון רבי מאיר שמחה מדווינסק, מדבר כאן הכתוב בשתי "שיבות" של ישראל לארץ האבות: בתחילה ישיב הקדוש-ברוך-הוא את המשתוקקים מעצמם לארץ ישראל, שלבם ונפשם יוצאים לשוב אליה במהרה; ועליהם הוא אומר: "שב ה' אלהיך את שבותך ורחמך" - מתוך רחמנות על צער געגועיהם ויסורי כיסופיהם לארץ, ישיבם ה' לנחלת האבות. אחרי-כן יוסיף שנית ידו לקבץ את שאר נדחי ישראל, המסתאבים מרצונם בארצות הנכר ואינם נכספים בלבם לעלת לארץ, ככתוב: "ושב וקבצך מכל העמים".

"אם יהיה נדחך בקצה השמים, משם יקבצך ה' אלהיך ומשם יקחך" (ל', ד') 
בכך מבטיח הקדוש-ברוך-הוא לעמו ישראל, שעתידים בני כל הגלויות להתקבץ בארץ ישראל ולהיות לעם אחד. חזון זה ניסח הנביא ישעיהו בפסוק הבא, שאנו אומרים בתפילת מוסף לראש השנה (בברכת "שופרות"): "והיה בים ההוא (=ביום הגאולה השלמה באחרית הימים) יתקע בשופר גדול, ובאו האובדים בארץ אשור (=הגולים בארצות הצפון) והנידחים בארץ מצרים (=ונדחי ישראל שמדרום לארץ), והשתחוו לה' בהר הקודש בירושלים" (ישעיה כ"ז, י"ג) . 
חכמי ישראל פירשו "האובדים בארץ אשור" - האובדים בנכר לעם ישראל מרוב טובה ואושר; "והנידחים בארץ מצרים" - והנמקים בגלויות השונות במצור ובמצוקה. אלה גם אלה עתידים באחרית הימים לנטוש את ארצות הנכר ולשוב לארץ נחלת אבות. זהו חזון קבוץ הגלויות, שעליו נבאו גדולי הנביאים.

"אם יהיה נדחך בקצה השמים, משם יקבצך ה' אלהיך ומשם יקחך" (ל', ד') 
חכמינו ז"ל צפו את הגאולה העתידה של ישראל באחרית הימים כתהליך ממושך, המתגשם שלבים שלבים. כך שנינו בתלמוד הירושלמי (ברכות א', א'): רבי חייא הגדול ורבי שמעון בן חלפתא היו מהלכים בבקעת ארבל (בגליל התחתון) וראו אילת השחר (=קרני השחר הראשונות לפנות בוקר) שבקע אורה. אמר רבי חייא הגדול לרבי שמעון: כך היא גאולתם של ישראל (=כך תהא הגאולה השלמה באחרית הימים): בתחילה קמעה קמעה (=מעט מעט, בהגשמה חלקית, כעין אתחלתא דגאולה); וכל מה שהיא הולכת (=ככל שהגאולה תוסיף ותתגשם, על-ידי קבוץ הגלויות והחזרת עטרת מלכות ישראל לישנה), היא רבה והולכת.

"והביאך ה' אלהיך אל הארץ…ומל ה' אלהיך את לבבך ואת לבב זרעך" (ל', ה'-ו') 
על סדר הפסוקים כאן מעיר הגאון רבי יהונתן אייבשיץ מפראג: גלינו מארצנו בגלל החטאים שחטאנו בארץ ישראל. וכוון שלפי חז"ל התשובה צריכה להעשות "באותו מקום" (יומא פ"ו, ע"ב) - במקום שנעשה החטא - צריך אפוא להיות סדר-התשובה של ישראל כמובא בפרשה זו: א) קבוץ גלויות בארבע כנפות הארץ, ככתוב: "והביאך ה' אלהיך אל הארץ" וגו' (ל', ה') ; ב) תשובה שלמה של ישראל בארץ האבות, ככתוב: "ומל ה' אלהיך את לבבך" וגו' (ל', ו') . 

"והביאך ה' אלהיך אל הארץ…ומל ה' אלהיך את לבבך ואת לבב זרעך" (ל', ה'-ו') 
בשולחן ערוך (אורח-חיים, ראש סימן תקפ"א) מובא המנהג של אמירת "סליחות" בחודש אלול בנוסח הבא: "נוהגים לקום באשמורת (=באשמורת הבוקר, לפני עלות השחר) לומר סליחות ותחנונים מראש-חודש אלול ואילך (=ממחרת ראש-חודש אלול) עד יום הכפורים" (כנגד ארבעים יום, שמשה שהה בהר סיני לקבלת הלוחות השניים וביקש מחילה וסליחה על עמו החוטא). מעיר על כך הרמ"א (רבי משה איסרליש): ומנהג בני אשכנז אינו כן; אלא עומדים באשמורת לומר "סליחות" ביום א' שלפני ראש השנה (כשחל ראש השנה ביום ה', או בשבת). ואם חל ראש השנה בב' או בג' (=בים שני או שלישי בשבוע), מתחילים לומר "סליחות" מיום א' בשבוע שלפניו (שיהיו בכל שנה לפחות ארבעה ימים של אמירת "סליחות" לפני ראש השנה).

"והביאך ה' אלהיך אל הארץ…ומל ה' אלהיך את לבבך ואת לבב זרעך" (ל', ה'-ו') 
לדעת כמה מחכמי ישראל, מרומזים בפרשת "נצבים" שני המנהגים של אמירת "סליחות" בקהילות ישראל: 
1 - "ומל ה' אלהיך את לבבך ואת לבב זרעך" - ראשי-תיבות "אלול". בכך מצוי רמז לאמירת "סליחות" כל חודש אלול, כמנהג קהילות ספרד ובני עדות המזרח.
2 - "אתם נצבים היום" (כ"ט, ט') בגימטרייא "לעמוד לסליחות". בכך מצוי רמז לאמירת "סליחות" סמוך לקריאת פרשת "נצבים" לפני ראש השנה, כמנהג קהילות אשכנז.

"לא בשמים היא…ולא מעבר לים היא…כי קרוב אליך הדבר מאד, בפיך ובלבבך לעשתו" (ל', י"ב-י"ד) 
לפי הפשט, קורא כאן משה לבני עמו, שידבקו בתורה שניתנה להם מפי הגבורה. כי תורת ה' אינה "בשמים", וגם לא "מעבר לים"; אלא היא קרובה לכל אדם, ואין שום קושי להגיע אליה בכל מקום ובכל זמן.
הצדיק רבי יצחק מאיר מגור, בעל "חידושי הרי"ם", היה אומר: אדם מישראל המבקש לדבוק בתורה בלב שלם; 
ואפילו היתה התורה 
"בשמים" או "מעבר לים", היה מוכן לילך אחריה כדי להשיגה - אליו התורה קרובה מאוד, והוא זוכה בסיעתא 
דשמיא לעמוד על כל צפונותיה סודותיה.

"לא בשמים היא…ולא מעבר לים היא…כי קרוב אליך הדבר מאד, בפיך ובלבבך לעשתו" (ל', י"ב-י"ד) 
על דברי הכתוב כאן מעיר הפרשן והמקובל רבנו בחיי בן אשר: דע, כי כל מצוות התורה נחלקות לשלושה חלקים: יש מצוות התלויות בדבור - כגון לימוד תורה, שכתוב בה "ודברת בם" (ו', ז') ; ומצוות קידוש והבדלה, שכוב בה "זכור" (שמות כ', ח'), ואמרו רז"ל: זכרהו על היין בכניסתו וביציאתו (פסחים ק"ו, ע"א). ויש מצוות התלויות בלב - כגון האמונה בקדוש-ברוך-הוא, שהיא בלב, ומצוות הייחוד ומצוות האהבה לשם יתברך. ויש מצוות התלויות במעשה - כגון ציצית, תפילין, מזוזה, לולב, סוכה, שופר, מילה, צדקה וכיוצא בהן, ושלשתן רמזן משה בפסוק אחד: "כי קרוב אליך הדבר מאוד, בפיך ובלבבך לעשותו".
הוא שאומר שמעון הצדיק בפרקי אבות (א', ב'): "על שלושה דברים העולם עומד: על התורה, ועל העבודה ועל 
גמילות חסדים". על התורה – היינו "בפיך"; ועל העבודה - היינו "בלבבך", זו עבודה שבלב (=התפילה); ועל גמילות חסדים - זהו המעשה (=מצוות שעושים בידיים, כצדקה וגמילות חסדים, ועל כך נאמר כאן: "לעשותו").

"כי קרוב אליך הדבר מאד, בפיך ובלבבך לעשתו" (ל', י"ד)
אמר רבי שמואל בר רב נחמן: למה הדבר דומה? לבת מלך שלא היה אדם מכירה; והיה למלך אהוב אחד והיה נכנס למלך בכל שעה, והיתה בתו של המלך עומדת לפניו.
אמר לו המלך (לאהובו): ראה האיך אני מחבב אותך! שאין בריה (=יצור נברא, אדם) מכיר את בתי - וזו עומדת לפניך.
כך אמר הקדוש-ברוך-הוא לישראל: ראו מה אתם חביבים עלי! שאין בריה בפלטין שלי (=בארמוני, בעולם 
שבראתי) מכיר את התורה - ולכם נתתיה, שנאמר: "כי קרוב אליך הדבר מאוד".

"כי קרוב אליך הדבר מאד, בפיך ובלבבך לעשתו" (ל', י"ד)
אמר רבי יצחק: אימתי קרוב אליך (דבר-תורה)? בזמן שבפיך ובלבבך לעשותו (=כשאתה עושה את מצוות התורה בכוונה טהורה ובלב שלם, ואינך נוהג בקיום מצוות "אחד בפה ואחד בלב").

"כי קרוב אליך הדבר מאד, בפיך ובלבבך לעשתו" (ל', י"ד)
"כי חיים הם למצאיהם" (משלי ד', כ"ב) - למי שמוציאם מפיו (=שמשמיע בפה כל מה שלומד, ואינו מסתפק בהרהור שבלב). 
מעשה בתלמיד אחד של רבי אליעזר בן יעקב, שהיה ממהר בכל תלמודו בשעה אחת (=היה חוזר במהירות על כל מה שלמד, על-ידי הרהור שבלב. ויש הגורסים כאן: "שהיה מהרהר בכל תלמודו"). פעם אחת חלה (התלמיד), ושכח את כל תלמודו. מי גרם לו (לשכוח את תלמודו)? על-ידי שלא היה אומרו בפיו. נתפלל עליו רבי אליעזר בן יעקב (=ביקש עליו רחמי שמים), וחזר כל תלמודו.

"ראה נתתי לפניך היום את החיים ואת הטוב, ואת המות ואת הרע" (ל', ט"ו) 
שואל על כך רבי שלמה אפרים מלונצ'יץ בפירושו "כלי יקר": מדוע אין הכתוב מקדים כאן את הטוב לחיים, שהרי מעשים טובים של אדם מזכים אותו בחיים? מן הראוי היה אפוא לכתוב: "ראה נתתי לפניך היום את הטוב ואת החיים" וגו'! משיב על כך בעל "כלי יקר": בסדר הדברים בכתוב שלפנינו באה התורה להזהיר את האדם, שלא יתכוון לעשות מעשים טובים כדי לזכות בחיים, אלא יתכוון שיחיה כדי לעשות את הטוב.

"ראה נתתי לפניך היום את החיים ואת הטוב, ואת המות ואת הרע" (ל', ט"ו) 
באחת משיחותיו קרא רבי יואל מסטמר באזני שומעיו את הכתוב הבא בפרשת "נצבים": "ראה נתתי לפניך היום את החיים ואת הטוב" וגו' וכה אמר: משה רבנו מעמיד בדברי הפרדה שלו לבני ישראל שתי דרכים אפשריות, ודורש מכל אדם לבחור לו אחת מהן, נמצאנו למדים מכאן, שאדם מישראל אינו יכול להלך בשתי הדרכים כאחת ולפנות כמוכה-סנוורים פעם לכאן ופעם לשם; אלא עליו לבור לו את הדרך הטובה, שהיא דרך החיים, ככתוב בסוף הפרשה: "ובחרת בחיים, למען תחיה אתה וזרעך" (ל', י"ט) . 

"לאהבה את ה' אלהיך, לשמע בקלו ולדבקה בו…" (ל', כ') 
שלא יאמר אדם: אקרא (=אלמד מקרא) שיקראוני חכם; אשנה (=אלמד משנה) שיקראוני רבי; אשנן (=אחזור הרבה על תלמודי) שאהיה זקן (=ראש ישיבה) ואשב בישיבה; אלא למד מאהבה, וסוף הכבוד לבוא!

"לאהבה את ה' אלהיך, לשמע בקלו ולדבקה בו…" (ל', כ') 
רבי אלעזר ברבי צדוק אומר: עשה דברים לשם פעלם (=לשם ה') ודבר בהם לשמם (=למד תורה לשמה). אל תעשם עטרה (=אל תעשה את דברי התורה ככתר) להתהדר בהם, ואל תעשם קרדום להיות עודר בו (=ואל תשתמש בתורה שלמדת לשם פרנסה). והרי זה קל-וחומר: ומה בלשאצר (מלך בבל), שלא נשתמש אלא בכלי קודש (=בכלי בית-המקדש) שנעשו כלי חוץ (לאחר שנתחללו בידי הגויים) - נעקר מן העולם; המשתמש בכתרה של תורה, שהוא חי וקיים לעולם - על אחת כמה וכמה! (=כל-שכן שענשו גדול).
וכי אפשר להדבק בשכינה? אלא כל המשיא בתו לתלמיד-חכם, והעושה פרקמטיא (מסחר) לתלמידי-חכמים, והמהנה תלמידי-חכמים מנכסיו - מעלה עליו הכתוב (=מחשיבה לו התורה) כאילו מדבק (=מתחבר ומתקשר) לשכינה.

 
פרשת וילך

"ה' אֱלֹקֶיךָ הוּא עֹבֵר לְפָנֶיךָ... יְהוֹשֻׁעַ הוּא עֹבֵר לְפָנֶיךָ כַּאֲשֶׁר דִּבֶּר ה'" ('דברים' לא ג)
פירש האלשיך הקדוש זצ"ל; משה רבנו בא לחזק את אמון העם ביהושע בן נון, שלא יחששו שמא לא יהיה ה' עם יהושע כאשר היה עם משה, לפיכך אמר; "ה' אֱלֹקֶיךָ הוּא עֹבֵר לְפָנֶיךָ הוּא יַשְׁמִיד אֶת הַגּוֹיִם הָאֵלֶּה מִלְּפָנֶיךָ וִירִשְׁתָּם" דעו כי לה' הישועה והוא הנלחם לכם. אבל; "יְהוֹשֻׁעַ הוּא עֹבֵר לְפָנֶיךָ כַּאֲשֶׁר דִּבֶּר ה'" על ידו תהיה הישועה, כי ה' ניצב לימין מנהיג הדור.

"וַיִּקְרָא משֶׁה לִיהוֹשֻׁעַ וַיֹּאמֶר אֵלָיו לְעֵינֵי כָל יִשְׂרָאֵל חֲזַק וֶאֱמָץ" ('דברים' לא ז)
פירש הגאון 'בשמים ראש'; שמנהיג חיב להיות עניו ושפל רוח, אבל כלפי חוץ עליו להיות תקיף ולנהוג נשיאותו ברמה, כמו שמצינו שרבנו הקדוש היה עניו מופלג וציוה; 'נהוג נשיאותך ברמים' ('כתובות' קג:). וזהו שנאמר; "וַיִּקְרָא משֶׁה" העניו מכל אדם ('במדבר' יב ג) "לִיהוֹשֻׁעַ וַיֹּאמֶר אֵלָיו: לְעֵינֵי כָל יִשְׂרָאֵל חֲזַק וֶאֱמָץ". לעיניהם תפגין מנהיגות.

"וְאָנֹכִי הַסְתֵּר אַסְתִּיר פָּנַי בַּיּוֹם הַהוּא עַל כָּל הָרָעָה אֲשֶׁר עָשָׂה כִּי פָנָה אֶל אֱלֹהִים אֲחֵרִים" ('דברים' לא יח)
פירש רבי אליהו בן הרוש זצ"ל; הכתוב מזהיר מפני הסתר פנים כפול ומכופל. ראשית; "עַל כָּל הָרָעָה אֲשֶׁר עָשָׂה", על כך מגיע הסתר פנים אחד. אך אז קורה דבר נורא; תולים את הצרות במקרה ופונים אל אלהים אחרים...
כאשר יהודי בא לפני השי"ת וכאילו אומר לו: "אני רוצה לחזור בתשובה ולהיות אדם חדש". כביכול הקב"ה שואל אותו: "איזה סוג של אדם אתה רוצה להיות מעכשיו"? (פעם מישהו שאל את רבי אהרן קוטלר זצ"ל: "הרי כל אדם מרומז בתורה. איפה אני מרומז"? ענה לו רבי אהרן: "איפה שתכניס את עצמך"). הקב"ה הרי בורא את האדם. אבל איזה אדם? התשובה היא; הצורה שאנחנו מעצבים את עצמנו כך הקב"ה עושה אותנו. והנה בימים אלו מרבים באמירת 'סליחות'. מה פירוש 'סליחות'? כתוב ב'אליה רבה'; 'בכל הקרבנות נאמר: "וְהִקְרַבְתֶּם" ('ויקרא' כג) ובראש השנה נאמר; "וַעֲשִׂיתֶם" ('במדבר' כט ב) שיעשה האדם עצמו קרבן בראש השנה' ('אליה רבה' תקפא). המסר עבורנו בדברים אלו הוא; שבראש ובראשונה אנו מוכרחים לסלק מעצמנו את האדם הישן. וכאשר אנו אומרים וידוי פירושו של דבר; שאנו מודים ומתודים שה'אני' של פעם זה לא אותו 'אני' שברצוני לברוא מחדש. פעם 'אשמתי' פעם 'בגדתי' פעם 'גזלתי' ופעם 'דברתי לשון הרע', את ה'אני' הזה הנני הולך עכשיו לשחוט, 'שיעשה האדם עצמו קרבן'. זהו השלב הראשון של העבודה בימים אלו. אח"כ מגיע השלב השני; לברוא אדם חדש. (הרב פנקוס זצ"ל 'שיחות לימים נוראים')
 
ויאמר אליהם משה בן מאה ועשרים שנה אנוכי היום לא אוכל עוד לצאת ולבוא" -
מה ת"ל היום? היום מלאו ימי, מלמד שהקב"ה ממלא שנותיהם של צדיקים מיום ליום, שנאמר: ”את מספר ימיך אמלא", לא אוכל לצאת ולבוא, והלוא כתיב לא כהתה עינו ולא נס לחה? אלא לצאת ולבוא בתורה, נתן רשות ליהושע לדרוש לפניו, לא תעבור את הירדן הזה, לא חי ולא מת.
 
”הקהל את העם .... "
אם אנשים באים ללמוד ונשים לשמוע , טף למה? ליתן שכר למביאים אותם שאין הקב"ה מקפח שכר כל בריה, וגרך אשר בשעריך - אלה גרי צדק, למען ישמעו ולמען ילמדו, מלבד שהשמיעה מביאה לידי תלמוד והתלמוד מביא לידי יראה, ושמרו לעשות, והיראה מביאה לידי שמירה, את כל דברי התורה הזאת, שלא יאמר אדם הריני מקיים כל התורה חוץ ממצוה הזאת ודי, ת"ל את כל דברי התורה הזאת.               
 
”וידבר משה באוזני בני ישראל"
דברי תוכחות דבר להם שני פעמים, חד לכתיבה וחד לקריאה, לא נותר דבר אחד שלא אמר להם כדי לחזקם בתורת אל חי וקיים.
 
"ועתה כתבו לכם את השירה .... "
אמר רבא אע"פ שהניחו לו אבותיו לאדם ספר תורה, מצוה לכתוב לו לשמו, ולמדה את בני ישראל שימה בפיהם, שתהא מושמת היא בפיהם ומסודרת, למען תהיה לי השירה הזאת לעד, כמה עדים עמדו להם לישראל? השמים והארץ הם עדים, שנאמר: העידותי בכם היום את השמים והארץ, הנביאים הם עדים, שנאמר: (ואעידה בם) כל נביא וחוזה, והם עצמם דים, שנאמר: עדים אתם בכם, הקב"ה עד בהם, שנאמר: ואנוכי הידע ועד, השירה עדה בישראל, שנאמר: למען תהיה לי השירה הזאת לעד בבני ישראל.                                 (מדרש לקח טוב)
 
”הן קרבו ימיך למות"
מהו לשון הן? זהו שאמר הכתוב: ”אין אדם שליט ברוח לכלוא את הרוח ואין שלטון ביום המוות, ואין משלחת במלחמה ולא ימלט רשע בעליו", ר‘ יהודה אומר אין אדם שליט במלאך המוות למנוע ממנו מליטול את נפשו, ואין רוח אלא מלאך שנאמר: ”עושה מלאכיו רוחות". ר‘ נחמיה אומר: ”אין אדם שליט ברוח" - במלכויות הרשעה שישראל מסורים בידם בעת גלותם, לכלותם מן העולם ואין ”רוח" אלא מלכויות שנאמר: וארו ארבע רוחי שמיא מגיחין לימא רבא, כי ארבע רוחות השמים נלחמות בים הגדול, שארבע מלכויות משולות לארבע רוחות השמים האמורות ע"י הנביא, שהן: בבל ומדי, יוון ואדום, ואילו עשו ישראל תשובה היו המלכויות מצטננות מאליהן. ומהו ”ולא ימלט רשע את בעליו" שאין אדם יכול לערער על פסק הדין שנגזר עליו למות, ואינו יכול לטעון בפני בית דין אחר, כי הרי משה אחר כל אותו השבח, כדי לעכב מיתתו אמר הקב"ה: הן קרב ימיך למות.
 
”הן קרבו ימיך"
למה נגזר על משה מיתה בלשון ”הן" שמשמעו אמת? חכמים אמרו משל למה הדבר דומה? לאחד מגדולי המלכות, שכבד את המלך והביא לו  במתנה חרב חדה שמצא שאין כמוה בעולם, ואמר: אין זה ראוי אלא למלך, פעם נתחייב אותו איש מיתה, אמר המלך: התיזו את ראשו בחרב שהביא! אמר לו אותו האיש: אדוני המלך! במה שכיבדתיך, בה אתה מתיז את ראשי?! כך הוא הנמשל: אמר משה רבש"ע! ב"הן" קילסתיך שאמר משה לישראל: ”הן לה‘ אלוהיך השמים ושמי השמים הארץ וכל אשר בה", וב"הן" אתה גוזר עלי מיתה?! אמר לו הקב"ה - בדרך משל: שכן רע המקנא בטובתו של שכנו רואה את רק ההכנסות שנכנסות לקופת חברו ואינו רואה את ההוצאות המתבצעות מאותן ההכנסות לתשלומים והפסדים, וגדול בעיניו עושרו של שכנו, כך אתה רואה וזוכר רק מה שלטובתך, וכך אמר לו הקב"ה אי אתה זוכר בשעה ששלחתיך אל ישראל לגאול אותם ממצרים ואמרת לי: ”הן" לא יאמינו בי, והוצאת לעז על בני, באותה לשון אני אומר לך, ”הן קרבו ימיך" - מידה כנגד מידה.    (מדרש רבא)
 
 
פרשת האזינו  

שבת שובה
כשחל ראש השנה ביום חמישי בשבוע או בשבת, פרשת "האזינו" נקראת ב"שבת שובה".
ארבעת הימים שבין יום הכיפורים לסוכות (י"א-י"ד בתשרי) נוהגים בהם קצת שמחה: בימות החול אין מתענים בהם אפילו תענית של ימי זיכרון משפחתיים (פטירת אב ואם), ואין אומרים בהם "תחנון"; ובשבת אין אומרים "אב הרחמים" לפני תפילת מוסף, ופוסחים על פסוקי "צדקתך צדק" במנחה.
וכל כך למה? לפי שהיו אלה ימים של חנוכת המזבח בבית-המקדש הראשון, שבנה המלך שלמה (מלכים א', ח'; דברי הימים ב', ה'-ז'). ואף אנו מתעסקים בימים אלה במצוות הקשורות בחג הקרב ובא: הקמת סוכה, קניית ארבעה מינים (אתרוג, לולב, הדסים וערבות), ושאר ענייני חג הסוכות.

"האזינו השמים ואדברה, ותשמע הארץ אמרי-פי" (ל"ב, א) 
כותב כאן רש"י, על-פי הספרי: למה העיד בהם (משה) שמים וארץ? אמר משה: אני בשר ודם, למחר אני מת. אם יאמרו 
ישראל: לא קיבלנו עלינו את הברית - מי בא ומכחישם? לפיכך העיד בהם שמים וארץ עדים שהם קיימים לעולם.
נשאלת השאלה: מדוע פונה משה לשמים בלשון-נוכח ("האזינו השמים!"). ולארץ הוא פונה בלשון-נסתר ("ותשמע הארץ")?
משיבים על כך חכמי ישראל: שנינו במסכת סנהדרין (כ"ג, ע"א): כך היו נקיי הדעת (=בעלי המידות הטובות) שבירושלים 
עושים: לא היו חותמים על השטר, אלא אם כן יודעים מי חותם עימהם; ולא היו יושבים בדין, אלא אם כן יודעים מי יושב 
עימהם; ולא היו נכנסים לסעודה, אלא אם כן יודעים מי מסב עימהם. 
כיוצא בכך פנה משה בלשון-נוכח לשמים והזמינם לעדות; ומיד הודיע להם, שגם הארץ תעיד עימהם, ככתוב: "ותשמע הארץ 
אמרי-פי".

"האזינו השמים ואדברה, ותשמע הארץ אמרי-פי" (ל"ב, א) 
הצדיק רבי יעקב יוסף מפולנאה, מתלמידי הבעל-שם-טוב, פירש את פנייתו של משה בפתח שירת "האזינו" בדרך הבאה: 
"האזינו השמים" - היינו תלמידי-חכמים, השקועים יומם ולילה בענייני שמים; 
"ותשמע הארץ" - הכוונה להמוני העם, הנתונים בשנות חייהם בעולם הזה בעיקר בעניינים ארציים. 
וקודמת הפנייה לתלמידי-החכמים לפנייתו לשאר בני העם; שאם תלמידי-החכמים - המנהיגים והמדריכים הרוחניים - יאזינו 
לדבריו, ממילא ישפיע הדבר על שאר בני העם, וגם הם ישמעו ויקבלו את הדברים המושמעים באזניהם.

"האזינו השמים ואדברה, ותשמע הארץ אמרי-פי" (ל"ב, א) 
כותב כאן רבנו חיים בן עטר, בעל "אור החיים": משה נתכוון לדבר עם כל הדרגות (=המעמדות) בישראל: 
א) עם הגדולים וראשיהם; 
ב) עם המון העם. וכינה לגדולים בשם "שמים", שהם במדרגה גדולה, והקדים לפנות אליהם בלשון "האזינו השמים!"; ואחר-כך אמר: "ותשמע הארץ", ופירושו: מעצמם ישמעו המוני העם. הנמשלים ל"ארץ", כשיראו גדוליהם הולכים בדרך נכון.

"האזינו השמים ואדברה, ותשמע הארץ אמרי-פי" (ל"ב, א) 
משה אמר: "האזינו השמים...ותשמע הארץ"; וישעיהו (הנביא) אמר: "שמעו שמים והאזיני ארץ" (א', ב') - כדי לתת האזנה ושמיעה לשמים, והאזנה ושמיעה לארץ.
ומה ראה ישעיהו לומר: "שמעו שמים והאזיני ארץ" (בשינוי סדר הפעלים משירת "האזינו" של משה)? אמר רבי עקיבא: כוון 
שאמר משה את התורה - בשמים היה, והיה מדבר עם השמים כאדם שמדבר עם חבירו, אמר: "האזינו השמים" (שפונים 
בלשון "האזנה" למי שקרוב); וראה את הארץ רחוקה ממנו, אמר: "ותשמע הארץ" (שפונים בלשון "שמיעה" גם לרחוק). 
אבל ישעיהו, שהיה בארץ וראה שמים רחוקים ממנו, התחיל לומר: "שמעו שמים"; ואחר-כך אמר: "והאזיני ארץ", שהיתה 
קרובה אליו.

"יערף כמטר לקחי, תזל כטל אמרתי" (ל"ב, ב') 
הפרשן הספרדי רבי יצחק אברבנאל אומר: משה רצה לומר בזה, שדבריו יהיו מעטי הכמות ורבי האיכות. הוא שנאמר כאן: "יערף כמטר לקחי" - הלקח שתלמדו ממני יהיה בעל ערך רב, כמטר היורד בשפע; אבל "תזל כטל אמרתי" - דברי אליכם יהיו מעטים בכמותם כטל. וכבר הורו לנו חז"ל: "לעולם ישנה (=ילמד) אדם לתלמידו דרך קצרה" (פסחים ג', ע"ב).

"יערף כמטר לקחי, תזל כטל אמרתי" (ל"ב, ב') 
הצדיק רבי אלימלך מליזנסק, בעל "נועם אלימלך", אמר על פתיחה זו של משה: כשם שהמטר והטל היורדים על הארץ אינם עושים זאת לטובת עצמם, אלא למען העולם; כך גם יאמרו דברי לא לשם הנאה עצמית והפקת תועלת אישית, אלא רק לשם שמים ולטובת ישראל עמו.

"יערף כמטר לקחי, תזל כטל אמרתי" (ל"ב, ב') 
לדברי רבי חזקיה בן מנוח, בעל ה"חזקוני", פתיחה זו של משה היא כעין תפילה: יהי רצון שדברי אליכם לא ישובו ריקם, אלא יניבו פירות הראויים בלבות השומעים - כשם שהמטר והטל מרווים את האדמה הצחיחה ומצמיחים מתוכה פרי-הילולים להנאת כל ברואי עולם.

"יערף כמטר לקחי, תזל כטל אמרתי" (ל"ב, ב') 
אמר על כך הצדיק רבי שמחה בונים מפשיסחה: דברי התורה הקדושה כמוהם כגשם, היורד על הארץ. מה הגשם אינו מגלה את השפעתו על הצמחים מיד עם ירידתו; ורק לאחר זמן באה לידי ביטוי השפעתו הברוכה של הגשם, שהרווה את האדמה. בדומה לכך פועלים דברי התורה על שומעיהם: בשעה שהם נשמעים ללומדים, אין מבחינים מיד בהשפעתם החיובית; אך בסופו של דבר עתידים הם לפעול את פעולתם הברוכה על לומדי התורה.

"יערף כמטר לקחי, תזל כטל אמרתי" (ל"ב, ב') 
כותב כאן רש"י: "תזל כטל" - שהכול שמחים בו (כי אינו מטריד שום אדם). לפי שהמטר יש בו עצבים לבריות (=הגשם גורם לפעמים רוגז וצער לבני-אדם), כגון הולכי דרכים ומי שהיה בורו מלא יין (והגשם זורם לבור-היין הפתוח).
בעניין זה מעירים חכמי ישראל, שכל מטיף מוסר באזני הקהל ראוי לו להשמיע דבריו בנחת ובלשון רכה - כטל זה שהכול 
שמחים בו, וסימן לכך: "טל" - ראשי-תיבות: טוב לכול. לעומת זאת תוכחה הנאמרת בנימת זעם ובלשון תקיפה מחטיאה 
פעמים הרבה את המטרה, כי מעוררת בלב השומעים התנגדות ואי-נחת - כתחושת הולכי דרכים כלפי מטר סוחף, הפוגע 
בהם. וסימן לכך: "מטר" - ראשי תיבות: משא, טורח, ריב (על-פי דברים א', י"ב).

"כשעירם עלי-דשא וכרביבים עלי-עשב" (ל"ב, ב') 
"כשעירם עלי-דשא" - מה שעירים הללו (=גשמים היורדים בקילוח דק) יורדים על עשבים ומעלים אותם ומגדלים אותם, כך דברי תורה מעלים את לומדיהם ומגדלים אותם.
"וכרביבים עלי-עשב" - מה רביבים הללו (=טיפות גשם) יורדים על עשבים ומעדנים אותם ומפנקים אותם, כך דברי תורה מעדנים את לומדיהם ומפנקים אותם.

"כי שם ה' אקרא, הבו גדל לאלהינו" (ל"ב, ג') 
במסכת ברכות (כ"א, ע"א) שנינו: מניין לברכת התורה לפניה מן התורה? (=מהיכן למדים, שיש לברך ברכה מיוחדת לפני הקריאה בתורה?) שנאמר: "כי שם ה' אקרא, הבו גודל לאלהינו" (כשבא משה לפתוח בדברי שירה, אמר להם לישראל: אני אברך תחילה, ואתם ענו אחרי "אמן" - רש"י).
אמר רבי יוחנן: למדנו ברכת התורה לאחריה (=לאחר הלימוד) מברכת המזון מקל וחומר: וברכת המזון לפניה (=לפני הסעודה) מברכת התורה מקל וחומר.
ברכת התורה לאחריה מברכת המזון מקל וחומר: ומה המזון, שאין טעון לפניו (=שלא מצאנו פסוק מפורש על חובת הברכה לפני האכילה) - טעון (ברכה) לאחריו; תורה שטעונה (ברכה) לפניה - אינו דין (=כל-שכן) שטעונה לאחריה! וברכת המזון לפניה (=למדנו שיש לברך לפני הסעודה) מברכת התורה מקל וחומר: ומה תורה, שאין טעונה לאחריה (=שלא מצאנו פסוק מפורש על חובת הברכה לאחר הקריאה בתורה) - טעונה (ברכה) לפניה; מזון שהוא טעון(ברכה) לאחריו - אינו דין (כל-שכן) שהיא טעון לפניו!
על מאמר-חז"ל זה מעירים חכמי ישראל: כידוע, שבענייני גשמיות רבה התשוקה בשעת רעבון, ולאחר שהאדם אכל לשובע אינו משתוקק עוד לאכול; ואילו בענייני רוחניות המצב הפוך: ככל שהאדם לומד יותר, משתוקק הוא ביתר שאת להוסיף וללמוד. לכן בהנאה גשמית מוכן האדם בלב שלם לברך לפני הסעודה, כשרבה תשוקתו לאכול מן המזון שלפניו; אבל אחרי שאכל לשובע, עלול האדם לבעוט בנותן לחמו. משום כך ציוותה לנו התורה לברך אחרי הסעודה, ככתוב: "ואכלת ושבעת, וברכת את ה' אלהיך" (ח', י'). לעומת זאת בהנאה רוחנית כלימוד תורה בא עיקר הסיפוק לאחר הלימוד, ואז מוכן האדם מעצמו להודות לה' ולברך על תלמודו; ואילו לפני הלימוד, כשלא טעם עדיין טעמה של תורה, אין האדם משתוקק לעסוק בתורה ואינו מכיר בגודל ערכה של התורה. משום כך ציוותה לנו התורה לברך לפני הלימוד, ככתוב: "כי שם ה' אקרא, הבו גודל לאלהינו".

"הצור תמים פעלו, כי כל דרכיו משפט; אל אמונה ואין עול, צדיק וישר הוא" (ל"ב, ד') 
בפסוק זה מורה משה רבנו לישראל, שיקבלו באהבה כל מה שבא עליהם מאת הבורא. שכל דבריו ערוכים בצדק ובמשפט. וכן שנינו במסכת ברכות (ט', ה'): "בכל מידה ומידה שהוא (=ה') מודד לך, הווה מודד לו במאוד מאוד"; ומובא שם בגמרא (ס', ע"ב) משמו של רבי עקיבא: לעולם (=תמיד) יהא אדם רגיל לומר: "כל דעבד רחמנא - לטב עבד" (=כל מה שעושה ה' - לטובה עושה). 

"הצור תמים פעלו, כי כל דרכיו משפט; אל אמונה ואין עול, צדיק וישר הוא" (ל"ב, ד') 
הגאון רבי ישראל מאיר מראדין, בעל "חפץ חיים", היה אומר: אחד מיסודות האמונה בה' הוא להכיר ולהודות "כי כל דרכיו משפט". ואף-על-פי שפעמים הרבה אנו תוהים על עלילות הבורא לכלל ולפרט ואיננו מבינים את דרכיו והנהגתו בעולם, עלינו להאמין בלא שמץ של פקפוק, שיש צדק ומשפט בכל מעשיו, בעניין זה אנו משולים לילד חולה, שהוריו משקים אותו סמי-רפואה מרים כלענה. אותה שעה חושב בוודאי הילד, שהרופא וההורים מתנהגים כלפיו בקשיחות לב ואינם רוחשים לו אהבה. אך האמת היא, שההורים מבקשים להיטיב לבנם החולה; וכדי לרפאותו הם נאלצים לכפות עליו דברים, הגורמים לו סבל נפשי וגופני...

"הצור תמים פעלו, כי כל דרכיו משפט; אל אמונה ואין עול, צדיק וישר הוא" (ל"ב, ד') 
מעיר על כך רבי אהרן לווין מריישא: מאז ומעולם התחבטו רבים בשאלה של "צדיק ורע לו - רשע וטוב לו" בעולם הזה. אך התשובה הנכונה לשאלה זו היא, שאין בכוחנו לשפוט אם דבר מסוים הוא טוב או רע, משום שאנו רואים רק את התחלתו ואיננו רואים את כולו. וכך ייתכן, שדבר הנראה בעינינו טוב בתחילתו - יתגלגל בסופו של דבר לסיום רע; ודבר הנראה בשלב התחלתי רע ומדאיג - יגיע אחר-כך לגמר טוב. לכן קורא כאן משה לבני עמו: "הצור תמים פעלו" – כשרואים את פעלו השלם של הבורא, נוכחים לדעת "כי כל דרכיו משפט"...

"הצור תמים פעלו, כי כל דרכיו משפט; אל אמונה ואין עול, צדיק וישר הוא" (ל"ב, ד') 
מעיר כאן רבי פינחס הורוביץ, בעל ה"פלא"ה": רבי יעקב בן אשר, "בעל הטורים", פותח את "חושן משפט" במשנת רבן שמעון בן גמליאל (אבות א', י"ח): "על שלושה דברים העולם עומד (=קיים): על הדין(=משפט צדק בבית-הדין). ועל האמת (בין אדם לחבירו), ועל השלום" (בין איש לרעהו ובין עם לעם). והנה מרומז עניין זה בכתוב שלפנינו: "הצור תמים פעלו" – ה' ברא עולמו בשלמות והתקין לו שלושה עמודי-יסוד, המקיימים את העולם: א) עמוד הדין, ככתוב: "כי כל דרכיו משפט"; ב) עמוד האמת, ככתוב: "אל אמונה ואין עול"; ג) עמוד השלום, ככתוב: "צדיק וישר הוא" (שעל-ידי זה שהוא "ישר" ועושה לפנים משורת הדין, קיים שלום בעולם).

"שחת לו לא, בניו, מומם, דור עקש ופתלתל" (ל"ב, ה') 
העיר על כך רבי ישראל מאיר מראדין, בעל "חפץ חיים": אם אדם נוהג שלא כדין ומזלזל במצווה מן המצוות - ואפילו מורה התר לעצמו לבטל מנהג שנשתרש ישראל - עליו לדעת שהוא שיחת לא רק לו לעצמו, אלא גם "בניו מומם": הוא פוגם ומשחית גם את בניו אחריו. שאם האב מוותר על קיום מצווה "קלה" - הוא פותח בכך פתח לבניו לזלזל גם במצווה "חמורה", וכתוצאה מכך יגדל חלילה בישראל "דור עקש ופתלתול".

"שחת לו לא, בניו, מומם, דור עקש ופתלתל" (ל"ב, ה') 
אף-על-פי שהם (=בני ישראל) מלאים מומים (=פגמים, כתוצאה מחטאים ועוונות), קרויים "בנים" (=בנים לה', ככתוב: "בנים אתם לה' אלהיכם" - י"ד, א'); דברי רבי מאיר, וכן היה רבי מאיר אומר: אם כשהם מלאים מומים, קרויים "בנים"; כשאין בהם מומים - על אחת כמה וכמה! כיוצא בו: "זרע מרעים, בנים משחיתים" (ישעיה א', ד'). אם כשמשחיתים, קרויים "בנים"; אילו לא היו משחיתים - על אחת כמה וכמה!

"הלה' תגמלו זאת…" (ל"ב, ו') 
הה"א רחוקה מן השם (=לפי המסורה, נכתבת האות ה"א שבראש הפסוק בריחוק-מה משאר האותיות במלת-הפתיחה). למה? שהוא סיום חתימתו של משה, קח ראשי-תיבות של פסוקים עד ה' מ"הלה"' (ל"ב, א'-ו'): ה' מ"האזינו", י' מ"יערף", כ' מ"כי שם ה' אקרא", ה' מ"הצור", ש' מ"שחת לו", ה' מ"הלה"' - ותמצא שהכול (=שש האותיות בראשי ששת הפסוקים הראשונים בשירת "האזינו") עולה בגימטרייא כמניין "משה" (345). וזו היא חתימתו של משה - כאדם שמסיים ספרו, וחותם את שמו בסיום ספרו.

"שאל אביך ויגדך, זקניך ויאמרו לך" (ל"ב, ז') 
כידוע, נתברכו כל שלושת אבות האומר בזקנה מופלגת. באברהם נאמר: "ואברהם זקן, בא בימים" (בראשית כ"ד, א'); ביצחק נאמר: "ויהי כי זקן יצחק" (שם כ"ז, א'); וביעקב נאמר: "ועיני ישראל כבדו מזקן" (שם מ"ח, י'). לעובדה זו מרמז משה בכתוב שלפנינו: "שאל אביך ויגדך, זקניך ואמרו לך" - שאל את אבות האומה שהזקינו והאריכו ימים, ויאמרו לך את הדרך הרצויה שבה תלך והמעשה אשר תעשה. 
כיוצא בכך כותב כאן רש"י: "שאל אביך" - אלו הנביאים שנקראים "אבות". כמו שנאמר באליהו (הנביא בפי אלישע תלמידו): "אבי אבי, רכב ישראל" (מלכים ב' ב', י"ב). "זקניך" - אלו החכמים (=חכמי ישראל, הקרויים "זקנים", כדרשת חז"ל בקידושין דף ל"ב: אין "זקן" אלא מי שקנה חכמה).

"שאל אביך ויגדך, זקניך ויאמרו לך" (ל"ב, ז') 
על כפל-הלשון בפסוק שלפנינו היה אומר רבי משה יצחק דרשן ("המגיד מקלם"): בדורות הראשונים נתקיימו בישראל דברי הכתוב: "שאל אביך ויגדל". כוון שהאבות היו בני-תורה ויודעי ספר, היתה מוכנה בפיהם בכל עת תשובה טובה ונכוחה לשאלת הבנים. אולם בדורות שלנו, בעוונותינו הרבים, כאשר גם האבות לא קנו כראוי תורה ודעת לשאלה, ולכן הוא מפנה את בנו אל אביו הזקן - סבו של השואל. הוא שנאמר כאן בכתוב: "שאל אביך" - בזמן הזה כאשר אתה שואל את אבא בענייני תורה ויהדות; "ויגדך: זקניך ויאמרו לך" - הוא מציע לך שתלך אל סביך הזקנים, שרק הם מסוגלים להשיב לך על שאלותיך בתורת ישראל...

"יעקב חבל נחלתו" (ל"ב, ט') 
הצדיק רבי משה מקוברין היה אומר על פסוק זה: סגולתו של חבר עבות, שהוא שזור ממספר רב של חוטים. ואפילו נפגם חוט זה או אחר – אין הדבר פוגע בחוזק הכללי של החבל. ומוסיפים להשתמש בו כמקודם. ולא עוד, אלא פעמים אין מבחינים כלל בחוטים בפגומים שבחבל.
והוא הדין לגבי ישראל: בשעה שהם מלוכדים ושזורים כאחד, הם מתחזקים ומתחסנים כנגד אויביהם, המבקשים לפגוע בהם, ואחדות ישראל זו גורמת לכך, שאפילו הפגומים שבהם מוצאים תיקון לעצמם על-ידי דבקותם בזולת, כי "כל ישראל ערבים זה בזה" (שבועות ל"ט, ע"א).

"וינקהו דבש מסלע, ושמן מחלמיש צור" (ל"ב, י"ג) 
"וינקהו דבש מסלע" - כגון סכני (עיר בגליל התחתון, שהצמיחה תאנים גדולות כסלעים ומתוקות כדבש) וחברותיה.
מעשה שאמר רבי יהודה לבנו בסכני: עלה והבא לנו קציעות (=תאנים חתוכות, שכבשו אותן לדבלים) מן החבית! עלה והושיט ידו, ומצאה של דבש (התאנים היו שמנות מאוד והוציאו שפע של דבש). אמר לו (רבי יהודה): בני, השקע ידך לתוכה (=למעמקי החבית), ואתה מעלה קציעות!
"ושמן מחלמיש צור" - אלו זיתים של גוש חלב (עיר בגליל העליון, שהצמיחה זיתים גדולים כסלעים ומלאי שמן).
מעשה שאמר רבי יוסי לבנו בציפורי: עלה והבא לנו זיתים מן העלייה (=מהקומה העליונה)! הלך ומצא את העלייה, שצפה בשמן (של הזיתים).

"וישמן ישרון ויבעט" (ל"ב, ט"ו) 
השם "ישורון" ככינוי לישראל מוזכר כאן לראשונה בתורה. ושוב חוזר משה רבנו על כינוי זה פעמיים בברכתו לבני ישראל לפני מותו (ל"ג, ה'; כ"ו). בספרי המקרא האחרים מצוי כינוי זה פעם אחת: "עבדי יעקב וישרון בחרתי בו" (ישעיה מ"ד, ב'). בעניין זה מובא משמו של רבי יצחק מאיר מגור, בעל "חידושי הרי"ם": לכאורה, "ישורון" היא מדרגה גבוהה יותר מ"ישראל". מדוע בכל זאת משתמש משה בכינוי נעלה זה, כשמוכיח את בני עמו לפני מותו ומציין פגמיהם וחסרונותיהם?
מכאן נמצאנו למדים - אומר ה"חידושי הרי"ם" - שאפילו מצויים בני ישראל במדרגה גבוהה, אם הם נתפסים למידת הגאווה וחשים עצמם נעלים ונישאים על הזולת, הם מגיעים מיד ל"ויבעט" ומידרדרים ממעמדם הרם לשאול תחתית...

"אסתירה פני מהם, אראה מה אחריתם" (ל"ב, כ')
הצדיק רבי שמואל מסוכצ'וב, בעל "שם משמואל", הסביר פסוק זה על-ידי משל: למה הדבר דומה? לאב שכעס על בנו הקטן, בשל מעשיו הנלוזים, והחליט להסתיר עצמו מפניו. וכוון שהאב ידע, שילדו הרך אינו מסוגל להתהלך בלא עזרתו, לא הסיר עיניו ממנו במקום המחבוא; וכאשר הילד היה נופל וקם מדי פעם בהליכתו הכושלת - נמנע האב מלצאת מן המחבוא ולהתגלות לפניו. אולם בשעה שהילד נראה מתקרב אל התהום, והסכנה ריחפה על חייו - מיהר האב לחוש לעזרת בנו; שאפילו כשהוא חוטא, בנו הוא.
כיוצא בכך - אומר רבי שמואל - נוהג הקדוש-ברוך-הוא בישראל, עם סגולתו. גם בשעה שהוא נוהג בהם "הסתרת פנים" בגלל מעשיהם הרעים ודרכיהם הנלוזות - אין הוא זונח אותם ומתעלם מגורלם; אלא עוקב בלא הפסק אחר הנעשה עימהם, וכאשר הסכנה מרחפת עליהם - הוא חש לעזרתם ומצילם מכל רע.
הוא שאומר כאן הכתוב: אפילו "אסתירה פני מהם" - לא אסיר לרגע עיני מהם, אלא "אראה מה אחריתם".

"כי דור תהפכת המה…" (ל"ב, כ') 
לפי הפשט, משמעו של "דור תהפוכות": דור הסוטה מדרך הישר והופך כל דבר בהתאם לצרכיו האנוכיים. וכעין זה מוכיח גם ישעיהו הנביא את פושעי ישראל וקורא בזעם: "הוי האומרים לרע טוב ולטוב רע, שמים חושך לאור ואור לחושך, שמים מר למתוק ומתוק למר!" (ה', כ').
חכמים אחרונים מביאים לכך את הדוגמא הבאה: שואלים יהודי עתיר-נכסים: מדוע אינך מקפיד לבוא כל יום לבית-הכנסת 
לתפילה בציבור ולשיעורי-תורה? משיב הוא לשואלים בנימה של תרעומת: כלום אינכם יודעים, שעסקי רבים ומסועפים, ולעתים אני שוהה מחוץ לעיר או שהנני נע ונד בדרכים?! וכאשר באים גבאי-צדקה לבקש מאותו עשיר נדבה הראויה לו, הוא מעמיד פני מסכן, כמי שירד מנכסיו; ומכריז באזני הבאים, שעסקיו אינם כתמול שלשום, והוא מתבטל כל היום בביתו ומצפה לקונים שאינם באים...

"כי דור תהפכת המה…" (ל"ב, כ') 
בביטוי "דור תהפוכות" - אומרים חכמי ישראל - מצוין אפיו הלאומי של ישראל, שהוא עם של תהפוכות וניגודים. מצד אחד מגלים ישראל אהבה ואחווה זה לזה, ומצד שני הם מעוררי מחלוקת על דברים של מה-בכך ורב בהם הפילוג והפרוד. מצד אחד ישראל הם רחמנים בני רחמנים ואין כמותם למתן צדקה וגמילות חסדים לכל נצרך, ומצד שני מצויה בקרבם קנאה שנאה ותחרות לאין שעור.
למצב קטבי זה של בני עמנו יפה דרשתו של רבי יהודה בר אלעאי במסכת מגילה (ט"ז, ע"א): "אומה זו משולה לעפר ומשולה 
לכוכבים: כשהם יורדים, יורדים עד עפר (=לדיוטא התחתונה); וכשהם עולים, עולים עד לכוכבים"

"חצי אכלה בם" (ל"ב, כ"ג) 
כותב כאן רש"י, על-פי חז"ל (סוטה ט, ע"א): קללה זו לפי הפורענות לברכה היא: חצי כלים, והם (=ישראל) אינם כלים.
מעירים על כך חכמי ישראל: הקדוש-ברוך-הוא מסר את ישראל בידי האומות, שייסרו אותם עד שייטיבו דרכיהם, כך, למשל, קורא ישעיהו הנביא את אשור: "שבט אפי" (י', ה'), ופירושו: עם אשור הוא ה"שבט", שבו מכה ה' בחרון אפו את בני ישראל החואים. עם זאת מובטחים ישראל, שהמכות והייסורים על הגוים רק יחלישו אותם, ולא יביאו עליהם חלילה כליון חרוץ. הוא שדורשים כאן חז"ל: "חצי כלים" - עמי העולם, שהם כחצים ביד ה' להעניש בהם את ישראל, יכלו מן העולם; "והם (=ישראל עמו) אינם כלים".

"איכה ירדף אחד אלף, ושנים יניסו רבבה…" (ל"ב, ל') 
הגאון רבי אברהם שמואל בנימין סופר, בעל "כתב סופר", מפרש את לשון הפסוקים שלפנינו בדרך ההיגיון הפסיכולוגי: בתחילת המלחמה אין לבו של המנצח חזק דיו, שהרי כל ההתחלות קשור. אבל אחרי שנוכח בעליל, שהוא הולך ומנצח בזירת הקרב - גובר והולך בטחונו, עד שאפילו יחיד מסוגל לרדוף אחרי המונים רבים. ואילו לגבי המנוצח סדר הדברים הוא הפוך: ככל שתודעת המפלה בקרב מגיעה אליו, מתרפה לבו וכושל כוחו, ורבה נכונותו להיכנע לרודפיו. לכן אומרת כאן התורה, שגם אם בתחילת המלחמה ירדוף אחד מישראל אלף חיילי אויב - יגדל כוחם המנצח בהמשך המלחמה, "ושניים יניסו רבבה".

"וכפר אדמתו עמו" (ל"ב, מ"ג) 
אמר רב ענן: כל הקבור בארץ ישראל, כאילו קבור תחת המזבח (=אדמת ארץ ישראל מכפרת על עוונותיו כאדמת המזבח). כתיב (=כתוב בשמות כ', כ"א): "מזבח אדמה תעשה לי"; וכתיב (=וכתוב בסוף שירת "האזינו"): "וכפר אדמתו עמו".

"וכפר אדמתו עמו" (ל"ב, מ"ג) 
רבי מאיר היה אומר: כל היושב (=הדר בקביעות) בארץ ישראל, ארץ ישראל מכפרת עליו, שנאמר: "העם היושב בה נשוא עוון" (ישעיה ל"ג, כ"ד). ועדיין אין אנו יודעים , אם פורקים עוונותיהם עליה (=על אדמת ארץ ישראל) או נושאים (בעצמם) עוונותיהם עליה, כשהוא אומר: "וכפר אדמתו עמו" - הרי (=משמע) פורקים עוונותיהם עליה. וכך היה רבי מאיר אומר: כל הדר בארץ ישראל וקורא "קריאת שמע" שחרית וערבית (=בבוקר ובערב) ומדבר בלשון הקודש - הרי הוא בן העולם הבא.

"וכפר אדמתו עמו" (ל"ב, מ"ג) 
שנו חכמים: כל המהלך בארץ ישראל אפילו שעה אחת ומת בתוכה - מובטח לו שהוא בן עולם הבא, דכתיב: "וכפר אדמתו עמו" (הכתוב מתפרש כאן: אדמת ארץ ישראל מכפרת על העם היושב עליה).

"ויבא משה…הוא והושע בן-נון" (ל"ב, מ"ד) 
חכמי ישראל תוהים, על שום מה נקרא כאן יהושע בשמו הראשון: "הושע בן-נון"; וזה לשון רש"י, על-פי הספרי: למה קוראהו כאן "הושע" (אחרי שמשה קרא לו "יהושע" לפני שליחת המרגלים לכנען – במדבר י"ג, ט"ז)? לומר, שלא זחה דעתו עליו (=לא התגאה, כשנתמנה למנהיג העם). שאף-על-פי שניתנה לו גדולה, השפיל עצמו כאשר מתחילתו (=כפי שהיה בתחילה, קודם שעלה לגדולה).

"ויבא משה…הוא והושע בן-נון" (ל"ב, מ"ד) 
רבי אברהם אבן-עזרא מסביר זאת בדרך הפשט. לדבריו, קראו כאן הכתוב "הושע" - בשם שהכירו אותו כל ישראל; כי שינוי שמו ל"הושע" על-ידי משה נודע רק למנהיגי העם ("לקראי מועד לבדם" - על-פי במדבר ט"ז, ב').

"ויבא משה…הוא והושע בן-נון" (ל"ב, מ"ד) 
הסבר מבריק לעניין זה מובא משמו של הגאון רבי יהושע השל מקראקא: לדברי חז"ל (ירושלמי סנהדרין ב', ו'), ניטלה האות י' משמה של שרה אימנו וניתנה ליהושע (שבתחילה נקרא שמה "שרי" - בראשית י"א, כ"ט ואילך; וראה שם י"ז, ט"ו). והנה עולה מן העיון בספר בראשית, שבשעה ששינו את שמה היתה שרה בת שמונים ותשע שנים (כי היתה צעירה מאברהם בעשר שנים, ואותה שעה היה אברהם בן תשעים ותשע שנים - בראשית י"ז, א'; י"ז). וכוון שבמותה היתה שרה בת מאה עשרים ושבע שנים (בראשית כ"ג, א') - נמצאנו אפוא למדים, ששרה נקראה בשמה החדש במשך שלושים ושמונה שנים מחייה (127-89).
ומה מדהימה העובדה, שמאז קרא משה שם תלמידו הנאמן "יהושע" ועד למועד הכתרתו כמנהיג העם בסוף ימי משה חלפו גם 
כן שלושים ושמונה שנים (כי משה קרא להושע בן-נון "יהושע" בשנה שנייה ליציאת מצרים; ומשה מת בשנת הארבעים ליציאת מצרים). וכוון שהאות שנוספה להושע בן-נון נלקחה משמה של שרה, החל משה לקרוא לתלמידו הנאמן בשם הקודם שלו – "הושע בן-נון" - בתום הזמן שבו נקראה שרה אימנו בשמה החדש...

"וידבר ה' אל משה בעצם היום הזה לאמר: עלה אל הר העברים הזה…ומת בהר אשר אתה עלה שמה…" (ל"ב, מ"ח-נ') 
נשאלת השאלה: מדוע אין משה מנסה ביום מותו להעביר את גזרת הבורא כלפיו בתפילה - כשם שנהג לפני-כן (ג', כ"ג-כ"ה)? הרי חז"ל הורו לנו, שאפילו חרב חדשה מונחת על צווארו של אדם, אל ימנע עצמו מן הרחמים (ברכות י', ע"א)!
משיבים על כך חכמים: כששמע משה מפי ה': "ומת בהר אשר אתה עולה שמה", ראה בזה "מצוות עשה"; ומצוות הבורא יש 
לקבל באהבה ולקיימן בלא דיחוי.

"וידבר ה' אל משה בעצם היום הזה לאמר: עלה אל הר העברים הזה…ומת בהר אשר אתה עלה שמה…" (ל"ב, מ"ח-נ') 
בעניין זה מובא משמו של הגאון רבי אליהו מווילנא: גם במיתתו היה משה עובד את ה' וקיים מצוות עשה: "ומת בהר" וגו'. והוסיף לו הקדוש-ברוך-הוא גם מצוות לא תעשה: "ושמה לא תבוא" וגו' (ל"ב, נ"ב) כדי להרבות בשכרו...

"וידבר ה' אל משה בעצם היום הזה לאמר: עלה אל הר העברים הזה…ומת בהר אשר אתה עלה שמה…" (ל"ב, מ"ח-נ') 
מה ראה הכתוב לומר כאן "בעצם היום הזה"? לפי שהיו ישראל אומרים: כך וכך (=לשון שבועה), אם אנו מרגישים בו (=במשההעולם אל הר העברים כדי למות בו) - אין אנו מניחים אותו. אדם שהוציאנו ממצרים, וקרע לנו את היום (=בקע את ים-סוף והעבירנו בתוכו בחרבה), והוריד לנו את התורה (בהר סיני), והוריד לנו את המן, והגיז (=והפריח) לנו את השלוי, ועשה לנו נסים וגבורות (במצרים ובמדבר) - אין אנו מניחים אותו (למות בהר העברים)!
אמר המקום (=ה'); הריני מכניסו למערה בחצי היום (=באמצע היום, ולעיני כל ישראל); וכל מי שיש בו כוח למחות (=להתנגד) - יבוא וימחה.



פרשת וזאת הברכה  

"וזאת הברכה אשר ברך משה איש האלקים את בני ישראל לפני מותו" (לג – א)
הפרשה הקודמת מסתיימת במילים: "ושמה לא תבוא אל הארץ אשר אני נותן לבני ישראל" – ודבר זה הלא נגרם בעטיים של ישראל, כפי שאמר משה: "ויתעבר ה' בי למענכם" (דברים ג-כו), ואם כן הרי לא היו ראויים לכך שיברכם – על כן בא הכתוב מיד ומספר, כי משה רבנו המנהיג הנאמן והמסור לא שם לבו לכך, אלא ברך את בני ישראל – "וזאת הברכה אשר ברך משה". לפיכך נקרא משה דוקא כאן "איש האלוקים", משום שעל ידי כך התדבק במידתו של השם יתברך עצמו, שהוא עובר על פשע... (צרור המור).
משה רבנו ברך את ישראל והבטיח להם כי "משה איש האלוקים את בני ישראל" – שתמיד היה אתם ויסייעם לשמור על התורה. (תפארת שלמה).
משה רבנו ברך את ישראל, שכל אחד מהם יהיה לפחות "איש האלוקים לפני מותו" – שברגעי חייו האחרונים יהא כל אדם מישראל יכול להתדבק בה' יתברך... (אור צדיקים).
אף על פי שהיה משה רבנו "איש האלוקים" והיה תמיד דבוק בה' יתברך, בכל זאת לא הסיח דעתו מישראל והיה תמיד "את בני ישראל". היתה זו ברכה מיוחדת "אשר ברך משה" – שנתברך בה משה, שגם בתור "איש האלוקים" יוכל להיות "את בני ישראל"... (הה"ק ר' מאירל מפרמישלן זצ"ל).
בכל התורה כולה לא נאמר על משה רבנו "איש האלוקים", כי אם רק כאן – משום שבאמת הרי מן הצורך להודיע לדורות הבאים מה היה טיבו של אותו משה רבנו, אשר על ידו ניתנה תורה לישראל, אלא עד כה לא רצה משה, העניו מכל אדם, לכתוב על עצמו "איש האלוקים"; אבל עתה, "לפני מותו", כבר מוכרח היה לכתוב, שאם לא עכשיו – אימתי?.... (בשם האדמו"ר רא"מ מגור זצ"ל).

וזרח משעיר למו הופיע מהר פארן (לג-ב)
שפתח לבני עשו שיקבלו את התורה ולא רצו, והלך ופתח לבני ישמעאל שיקבלוה ולא רצו (רש"י).
חכמינו אמרו ששאלו בני עשו: מה כתוב בתורה זו? אמר להם הקב"ה: "לא תרצח". וכן שאלו בני ישמעאל: מה כתוב בה? ואמר להם: "לא תנאף" – ולכן לא רצו לקבל את התורה.
מדוע, בעצם, אמר להם דווקא את הדברות שאין דעתם נוחה מהן? 
ברם, הלכה יש בידינו: "כל מצוה שנאמרה לבני נח ונשנית בסיני, לזה ולזה נאמרה. נאמרה לבני נח ולא נשנית בסיני, לישראל אמרה ולא לבני נח" (סנהדרין ע"ט).
יוצא איפוא, שאותן הצוות שנאמרו מתחילה לבני נח, כגון רציחה וניאוף, אלמלי לא נישנו בסיני היו בני נח מותרים בהן- אם כן הרי יכולים היו בני עשו ובני ישמעאל לחשוב, כי לכשיקבלו ישראל את התורה לא יישנו המצוות הללו וממילא ירוויחו מזה שהן תותרנה להם. על כן אמר להם הקב"ה, כי בין כה וכה נאמרו בתורה "לא תרצח" ו"לא תנאף" ולא ירוויחו איפוא מאומה אם לא יקבלו את התורה ומוטב להם לקבלה; אך בכל זאת לא רצו... (משך חכמה).

מימינו אש דת למו (לג-ב)
משכיל אחד שאל פעם את הגאון בעל "תורת יקותיאל" ז"ל: "היכן מצינו רמז לתלמוד בתורה שבכתב"?
השיב לו: "דת למו" – אלה אותיות "תלמוד". מיד עם נתינתה של התורה בימינו של הקב"ה ניתן לישראל גם התלמוד... (מקור ברוך).
ישראל קוראים מימין לשמאל, לפיכך הוקראו לפניהם הלוחות החל מן הלוח הימני המתחיל ב"אנוכי ה' אלוקיך". אבל הגויים הרי קוראים הם משמאל לימין, לפיכך הוקראו לפניהם הלוחות החל מהלוח השמאלי, המתחיל ב"לא תרצח" ו"לא תנאף". לגבי ישראל – "מימינו אש דת למו".... (שער בת רבים).

והם תכו לרגליך ישא מדברתיך (לג-ג)
ואינון מדברין תתות עננך נטלין על מימרך (תרגום).
מכאן רמז ששמחת תורה צריכה לחול מיד לאחר סוכות. אחרי "מדברין תתות עננך" – דהיינו סוכות ענני כבוד, בא מיד "נטלין על מימרך" – שנוטלים את התורה ושמחים בה... (חידושי הרי"מ ז"ל).

תורה צוה לנו משה מורשה קהלת יעקב (לג-ד)
אדם יחידי אינו יכול לקיים את כל המצוות שבתורה, שכן ישנן מצוות שאינן נוהגות אלה אצל כהנים, לויים, מלך וכיוצא באלה, אולם בזמן שישראל כולם מלוכדים כאיש אחד ומחבבים איש את רעהו, אזי נחשב כל העם לגוף אחד וממילא נחשבות המצוות שעושה כל אחד כאילו נעשו על ידי כל ישראל, וזאת אומרת שכל אחד מישראל מקיים את כל המצוות שבתורה.
זהו שאמר הכתוב: "תורה צוה לנו משה" – שש מאות ואחת עשרה המצוות כמניין "תורה", "אשר צוה לנו משה" (שכן שתי המצוות "אנכי" ו"לא יהיה לך" נאמרו מפי ה' יתברך בעצמו, ומשה ציווה לנו רק תרי"א מצוות) – לא יוכלו להיות לנו ל"מורשה" נצחית ולא נוכל לקיים את כולן, אלא אם תהיה "קהלת יעקב" – שיהיו ישראל כולם מלוכדים כגוף אחד... (כתב סופר)
זהו גם פשוטו של המאמר: "ואהבת לרעך כמוך – זה כלל גדול בתורה" (ירושלמי נדרים פ"ט ה"ד) – לפי שרק על ידי אהבת ישראל אפשר לקיים את כל התורה. (שם).


תורה צוה לנו משה מורשה קהלת יעקב (לג-ד)
שלוש צורות של משטרי מדינה הן. ישנן מדינות הנתונות תחת שלטונו המוחלט, הבלתי מוגבל, של שליט יחיד – המלך. מאידך יש מדינות המתנהלות על ידי כנסת של שליטים, ראשי עם. ויש גם משטר עממי המנוהל על ידי העם לפי רצונו החופשי.
מובן הדבר שחוקי כל מדינה מותאמים לצורת המשטר השורר בה. שונים הם החוקים במידנה מלוכנית מאשר במדינה פרלמנטרית דמו
קרטית. ברם, לגבי ישראל מהווים חוקי התורה מורשה נצחית ויהיה משטר המדינה ככל שיהיה, מלוכני – "ויהי בישורו מלך"; פרלמנטרי – "בהתאסף ראשי עם"; או דמוקרטי – "יחד שבטי ישראל" – תמיד התורה אשר צוה לנו משה היא מורשה לקהלת יעקב... (הגאון רבי יושה ליב מבריסק ז"ל).

יחי ראובן ואל ימת ויהי מתיו מספר (לג-ו)
כיון שבני ראובן הניחו את משפחותיהם בעבר הירדן והם יצאו חלוצים לפני ישראל להלחם בארץ כנען, ברך אותם משה : "יחי ראובן" – ואל יפול במלחמה, "ואל ימות" – וכן אל ימות מיתה טבעית במשך כל זמן הכיבוש וחלוקת הארץ, למען יוכל לשוב שלם אל משפחותיו – "ויהי מתיו מספר" – וגם בביתו ימצא את בני משפחותיו באותו המספר שבו הניחם כאשר יצא למלחמה, מבלי שצעדר מהם נפש חיה. (הכתב והקבלה).

וזאת ליהודה (לג-ז)
מי גרם לראובן שיודה, יהודה. (רש"י).
מקשים המפרשים, והלא ראובן חזר בתשובה לפני שנתרחש מעשה תמר, שהרי עוד במכירת יוסף, על הכתוב: "וישב ראובן אל הבור" אמר רש"י: "עסוק היה בשקו ובתעניתו"?
ברם, פשוטם של הדברים כך הוא, שבתחילה היה ראובן סבור כי עיקרה של התשובה הוא סיגופים ותעניות, ואף אמנם "עסוק היה בשקו ותעניתו"; אולם מיהודה למד כי עיקר התשובה הוא "הודאה" – הכנעה פנימית ושברון עומק הלב, שהם חשובים בהרבה מסיגופים ותעניות, כפי שמצינו בגמרא: "לא שק ותענית גורמין אלא תשובה ומעשים טובים" (תענית ט"ז).... (אדמו"ר רא"מ מגור זצ"ל).

כי שמרו אמרתך ובריתך ינצרו, יורו משפטיך ליעקב ותורתך לישראל (לג-ט, י)
אם שומר אדם את פיו, את אמרותיו, לבל יאמר דברים שאינם מהוגנים, הרי ממילא "ובריתך ינצורו" – הריהו בא לידי שמירת הברית, לפי ששני הדברים הללו תלויים הם זה בזה; ואם שומר אדם על שניהם מתקיים בו: "יורו משפטיך ליעקב ותורתך לישראל" –זוכה הוא ללמוד ולהורות הלכה לאמיתה של תורה. (שפתי צדיקים).


לבנימין אמר ידיד ה' ישכן לבטח עליו, חפף עליו כל היום ובין כתפיו שכן (לג-יב)
עצם העובדה שישראל רוחשים מורא וכבוד למקום בית המקדש אפילו כיום בעת החרבן, סימן גאולה הוא, שהשכינה עתידה לחזור ולשרות על המקום הזה. משל למלך גדול שנטש את ארמונו, אשר אם יש עוד בדעתו לשוב אליו עדיין יש לו בעיניו אותה החשיבות כמקודם.
לפיכך אמרה תורה: "ולבנימין אמר" – על אודת בית המקדש שהוקם על חלקו של בנימין אמר: "ידיד ה' ישכון לבטח עליו" – ברי השכינה עוד תחזור ותשרה בבית המקדש, והראיה לכך מזה ש"חופף עליו כל היום" – שתמיד, אפילו בעת הגלות, חופפת השכינה על המקום הזה – "לא זזה שכינה מכותל מערבי" – ועיני כל ישראל נשואות לשם בתפילתם, ואין לך ראיה ברורה מזו שכבוד ה' עתיד לחזור ולשרות על המקום הזה כבתחילה... (שער בת רבים).

וליוסף אמר מברכת ה' ארצו... וממגד ארץ מלאה... ורצון שכני סנה תבואתה לראש יוסף ולקדקד נזיר אחיו (לג-יג, טז)
אף כי כלל הוא בתורה, שאין התורה נקנית אלא במיעוט תענוג (אבות פ"ו), ועל כן נתגלה ה' יתברך אל משה מתוך הסנה, שיח דל ונמוך, לרמז שברוב אכילה ושתיה אי אפשר להגיע לכלל עבודת ה' – הרי זה אמור רק לגבי אחרים, אבל לשבט יוסף הבטיח משה רבנו שעל אף כי "מבורכת ה' ארצו... וממגד ארץ ומלואה" – שלא יחסר לו מאומה בעולם, ובכל זאת יוכל למלא את "רצון שוכני סנה" – רצונו של ה' יתברך אשר התגלה בסנה, במקום שומם וצחיח – וכל זה משום שיוסף סבל יסורים מאחיו, שהיה "נזיר אחיו", וזכה איפוא שיוכל לעבוד את ה' יתברך ללא יסורים מתוך רחבות ועשירות. (תורת משה).

והם רבבות אפרים והם אלפי משנה (לג-יז)
מה הטעם שנאמר באפרים "רבבות" ובמנשה "אלפי"?
לפי שבשעה שברך יעקב אבינו את אפרים ומנשה שיכל את ידיו והניח יד ימין על ראש אפרים ויד שמאל על ראש מנשה, והלא אמר הכתוב: "יפול מצדך אלף ורבבה מימינך" (תהילים צא-ז)... (בשם הגר"א מוילנה ז"ל)


שמח זבולון בצאתך ויששכר באהליך (לג-יח)
יששכר יעסוק בתורה, ועל-כן יתחלקו בניהם חלק בחלק גם בעולם הזה וגם בעולם הבא.
יוצא איפה, שבעולם הזה זבולון שרוי תמיד בעצבות, מפני שהיה טרוד תמיד בעסקיו ולא יכלו לעסוק בתורה, ואילו יששכר היה שרוי בשמחה מפני שהיה עוסק תמיד בתורה ומוצא את פרנסתו ברווחה. לעומת-זה בעולם הבא יהיו הדברים הפוכים – זבולון ישמח לראות כי הרבה תורה עלה בחלקו, ואילו יששכר יתעצב אל ליבו על אשר נתן מחצית מתורתו תמורת ענינים גשמיים. 
זהו שאמר הכתוב: "שמח זבולון בצאתך" – שמחתו של זבולון תהיה בעיקר בצאתו מן העולם, לכשיראה כי אף-על-פי שמיעט ללמוד תורה יש לו בכל-זאת חלק גדול בתורה – "ויששכר באהליך" – ואילו שמחתו של יששכר תהיה בעיקר בעולם הזה, כל זמן שישב באהלה של תורה, אבל בעולם הבא לא ישמח לכשיראה כי חסרה לו מחצית מתורתו... (כנפי נשרים)

ולגד אמר ברוך מרחיב גד כלביא שכן (לג-כ)
"גד" היינו לשון מזל (רש"י על הפסוק "בא גד"). אימתי מתברך אדם במזל טוב, אם הוא "מרחיב גד" –שהוא נותן הרבה צדקה ("גד" ראשי-תבות של גמול-דלים – שבת ק"ד), וכן "כלביא שכן" – שהוא זוכר תמיד ב"כלביא" שהוא ראשי-תבות של : "כי לא במותו יקח אחריו"... (תורת משה) 
